

HE KUPU MIHI 6

MATAkōrero 7

TE TOHINGA 9

NGA WHAKAAHUA 10

HE KUPU WHAKAMARAMA 12

TE WĀHANGA TUATAHI: TAUMATA KŌRERO 13

Wāhi Tuatahi ētahi Wāhine Maori Rongonui:

He Tangata, He Tipua 15

Wāhi Tuarua He kōrero Huhua 27

Wāhi Tuatoru Nga Tukunga Iho a nga Tīpuna 42

Wāhi Tuawhā He Hurihuringa no te Whakaaro 56

Wāhi Tuarima Te Maori me te Pākehā 69

Wāhi Tuaono He Whakamaharatanga 83

Wāhi Tuawhitu Nga kōrero Ngahau a te Maori 93

TE WĀHANGA TUARUA: MATARIKI 111

Matakōrero 113

Wāhi Tuatahi He Pōwhiri 116

Wāhi Tuarua He Poroporoaki 119

Wāhi Tuatoru He Kupu, He Pepeha, He Whakatauki 130

Wāhi Tuawhā He kōrero Ngahau 153

Wāhi Tuarima He Take Huhua, He kōrero Huhua 160

Wāhi Tuaono Hurihanga o te Hinengaro 184

Wāhi Tuawhitu He Mate, He āuiui, He Pitopito kōrero 212

Tihei Mauri ora! ki te whai ao, ki te ao mārama.

Ko tēnei te tauparapara e tika ana mo ēnei taonga na Reweti 
Kohere i kohikohi i runga i te whakahau i a ia i nga tau ki muri. Kua roa kē 
ēnei tuhituhinga e takoto ana, ā, kātahi anō ka puta kia whitia e te rā. Ka auē te tauparapara nei, ka tangi atu hoki ki nga mātua tīpuna na rātou nei ēnei 
kōrero i waiho iho hei waiū ma nga uri whakatipu.

Engari ia, mēna kāre Te Hunga Taunaki Kaituhi Maori o te Queen 
Elizabeth II Arts Council of New Zealand i āro ake, ka kore pea e kitea e te 
whatu ēnei tuhituhinga a o tātou mātua. Na taua rōpu i āwhina te tānga i raro i te kaupapa a Te Whakaipurangi Toi. No reira me mihi nui atu rā ki a koutou katoa 
o runga o tēnei kāhui tirotiro i nga āhuatanga o nga taonga a o tātou tīpuna. 
Kia piki te ora kia tau nga manaakitanga a te Matua nui i te rangi ki runga ki a 
koutou katoa.

Me mihi atu hoki ki te Whare Wānanga o Wikitoria mo ta rātou 
mahi ki te tā i ēnei kōrero ki roto i tēnei pukapuka kia whiwhi ai te motu me 
nga uri katoa o Aotearoa, kia kitea ai te ātaahua o te takoto o te reo Maori 
tūturu a nga tīpuna.

Ki a koe anō e Te Puna Mātauranga, me takoto ētahi kupu ruarua 
mo nga āwhina i kitea i roto i ōu kōkoru. Whakahirahira ana te pukapuka a Reweti 
i o kupu ahakoa kihai i tatangi to reo. Na te pai o te manaaki a o kaimahi i 
taea ai, no reira me mihi , me mihi, me mihi whānui.

Kei te tangi atu hoki, kei te mihi aroha atu, ki te whānau a 
Reweti rāua ko Keita, ki te whānau whānui o nga Kohere mo rātou i whakaae mai ki 
te tā i ēnei tuhituhinga. E koutou mā nga uri o te kāwai i heke mai i te tīpuna 
i a Pākura, i a Mokena rāua ko Kakatarau hoki, tēnā koutou i runga i nga 
manaakitanga a te Runga Rawa.

He mihi hoki ki a Ngarangi ta māua pōtiki nāna nei te mahi nui 
ki te hoatu i nga kōrero nei ki roto o te mīhini roro hiko.

Kia ora huihui mai tātau.

Te Ohorere me Wiremu Kaa

Ahakoa kei Pōneke tonu atu aku pukapuka, a Horutou o Te 
Aute me Matariki, e tatari ana kia tāia, ka tukuna atu anō a Taumata kōrero kia ngahau ai rātou. Ka toru aku pukapuka i tāia ki te reo Ingarihi, kua oti, na te Pākehā i tā, kāhore he kōrero, kāhore he uiui, tēnā hei nga pukapuka Maori ka huritia metemea nei au he tangata i puta mai i te whare herehere. Koiana tētahi mate nui o te Maori, he kore pukapuka. He whakahī pea ia tēnei whakaaro ōku, arā ko au anake te Maori e ora nei kua taunga 
ki te tuhituhi pukapuka. Ko te tikanga ia kia hōhā au i te tono mai kia tuhituhi 
pukapuka, ko au kē kei te tono kia whakamahia au. E rite ana au ki te tangata e 
kamakama ana te haere, kei rokohanga e te pō, notemea, "Meake ko te pō e kore e 
taea he mahi e tētahi tangata"

Kua huri aku tau i te 82, engari kei te rikarika tonu au ki te 
tuhituhi pukapuka. E kī rā hoki te Pākehā, "It's my job."

I rerekē a Matariki me Taumata kōrero i ērā atu pukapuka, i te mea he huhua nga kaituhi, he huhua nga take kōrero. E kī ana au kei Matariki me Taumata kōrero ētahi tohunga o te reo Maori, arā a Mohi Turei, a Apirana Ngata, a 
Tutere Wi Repa, a Te Angiangi Hau, a Ira Tahu, a Manihera Waititi, a Tahupotiki, 
a Nikora Tautau, a Reweti T Kohere pea, me ētahi atu.

Mo te tau o te kōrero, kōrerotia ta Ira Tahu. I hea tonu tēnei 
tohunga e ngaro ana? Koia nei tētahi pai o te pukapuka hei whakaora mai i te 
hunga kua mate, e tika ai te kōrero, "Ahakoa mate e kōrero ana anō."

Kua whakaritea noatia atu ko te Reo Maori tētahi take mo te 
B.A. No ēnei tau ko te Reo Maori anō mo te School Certificate. Kei te akiaki mai 
nga kaiwhakaako kia nui nga pukapuka. Kei au te ngākau hihiko, ko te "pāhi i a 
Marakaia" kāhore tēnā i a au.

Kei Taumata kōrero nga tūmomo kōrero katoa; nga 
kōrero hōhonu, nga kōrero māmā, nga pakiwaitara, nga kōrero aroha, nga kōrero whakapouri ngākau, me nga kōrero ngahau. E kiia pea nga kōrero ngahau e ētahi tāngata he kōrero tamariki. Kei te hē tēnei kōrero, he kōrero kūware tēnei, notemea he tohu te kōrero ngahau no te iwi mātau, no te tangata mātau. Anā kē te kōrero rorirori, he kōrero paruparu. Ko nga kōrero ngahau kua tāia nei na te Maori katoa, na 

Ngāti Porou. Ko wai rā e kī he paruparu te inoi a Tuta 
Nihoniho, te kohukohu a Wi Pere, me te whakatauki a Hare Mauhata?

Ahakoa kaore anō tētahi o aku pukapuka Reo Maori kia tāia 
noatia, maheno atu ana a Taumata kōrero i aku ringaringa, tīmata ana au ki te tūpuni i taku pukapuka tuatoru, ā, ka huaina ko Otara kōrero he whare tapere no ōku tīpuna. He teka pea ia te pepeha,

"Ka tara te kōrero, ka ngahau."

Waiho rā ma te wā e whakaatu.

Reweti T Kohere

Ka tohia e au tēnei pukapuka ki ta māua whānau ko Keita

ko ta māua tino taonga tēnei ma koutou me a māua mokopuna.

Kua roa kē ēnei kōrero e takoto ana i roto i nga kōkoru 
pukapuka i Poneke, e whanga ana mo te wā e whakaputaia hei ngongo ma nga 
hinengaro o te hunga e kaingākau ana ki ētahi kōrero i waihangatia mai e o tātau 
mātua. Kāwātu kē nga uri e auē ana mo ētahi kōrero pēnei i ēnei nei, ā, kātahi anō ka puta kia puhipuhia e nga hau, kia whitia e te rā.

He maha nga kōrero kua tuhia kētia e o tātau mātua, ā, kaore 
anō kia puta mai hei whāngai i nga whakatipuranga katoa. ētahi o ēnei 
tuhituhinga kei tēnā whānau kei tēnā whānau tonu e pupuri ana. Tērā
 pea me mau tonu ēnei ki roto i o rātou ringa. Otirā he nui nga tuhituhinga kei roto i nga 
ana pupuri pukapuka o Tamaki Makaurau, o Te Whanganui a Tara, o Otepoti me ētahi 
atu taone nunui.

Tērā pea ma nga kupu a Taumata kōrero e para te huarahi mo nga 
kōrero kei te ngaro. Arā hoki kei te whānau tonu a Reweti tētahi pukapuka anō, a 
tōna wā tata nei pea ka tāngia tēnei.

Na māua hoki i hūrapa nga pukapuka o Te Toa Takitini me Te 
Pīpīwharauroa kei roto i nga kōkoru o Te Puna Mātauranga e takoto ana. Te take o 
tēnei mahi, he āhua pūrata o te kite atu i ētahi kupu tino nui nei, i runga i 
nga pepa i homaitia ki a māua. I a māua e ketuketu ana i ēnei pukapuka, ka kite 
māua i te kaupapa o te mahi a Reweti. He pēnei tana kaupapa. Tuatahi, nāna anō i 
hoatu he īngoa hou mo ētahi o nga tuhituhinga kia takoto mārama ai ki raro i te 
kaupapa kotahi nāna nei i waihanga. Nāna anō i hoatu ētahi kupu tāpiri, me nga 
kupu whakamārama i raro, o ētahi o nga tuhituhinga. I mau tonu māua ki nga 
kōrero hou me te ingoa hou a Reweti, engari na māua anō i hoatu he kupu 
whakamārama mo te huarahi mai o aua tuhinga me te ingoa tūturu a nga kaituhi.

E rua nga wāhanga o tēnei pukapuka. Ko te wāhanga tuatahi ko 
Taumata kōrero. Ko te wāhanga tuarua ko Matariki. Ko te whakaotinga kei ētahi 
kōrero paki na Reweti i whakawhāiti mai.

Kia ora tātou katoa.
Te Ohorere me Wiremu Kaa

No te tau 1818, ko te taua tuatahi a Ngāpuhi, arā a Hongi rāua ko 
Te Morenga[1] i whakapaea ai nga pā o Ngāti Porou, i hinga ai te 
tangata, he pū rā hoki te rākau a Ngāpuhi. Ko te tino take o te kino a 
Ngāpuhi ki a Ngāti Porou mo te patunga me te kainga a Ngāti Porou i te 
tuahine o Te Morenga.

I kawhakina mai i Tasmania e ētahi Pākehā herehere, i oma 
mai i Poihākena, he kaipuke ko Te Venus te ingoa. I Pēwhairangi 
ka kawhakina e rātou ētahi wāhine Maori, ko te tuahine tētahi o 
Te Morenga. I haere nga kōrero, i whakaūria te tuahine o Te 
Morenga ki tētahi motu e tata ana ki Whangaokena (East Cape), i patua, 
ā, kainga atu hoki e nga iwi o ērā wāhi. He tika, i te pakeke o aua 
wāhine ka whakaūngia e nga Pākehā ki Hicks Bay, arā ki Wharekahika, 
ka patua, ka kainga. Ka tika anō te whakamau a Te Morenga. Tekau 
ma rima nga tau i tatari ai ia.

No te tau 1824 ka whakapaea e Pomare a Te Whetumatarau. I 
roto o te pā a Te Rangipaiia rāua ko te hoa, ko Ngarangitokomauri. 
He wāhine rangatira a Te Rangipaiia, ko te tīpuna o Te Pōtaeaute, 
rāua nei ko Henare Pōtae, na Henare ko Wiremu Pōtae.

I roa te whakapaenga a Ngāpuhi i te pā, kāhore i taea, kātahi 
ka māmingatia e Pomare. I mānu ōna waka me te mea nei e hoki ana 
ki te kāinga. Otiia, no te huringa i te torouka i Te Whai a Pawa, hei 
reira ka ū ki uta. No te pō ka hokia mai, rokohanga mai kua tatū iho te

tangata whenua ki te raorao, kei te mate rā hoki i te korekai. No 
tēnei wā ka mauherehere a Te Rangipaiia.

I mōhio a Pomare kei roto o Te Whetumatarau a Te 
Rangipaiia, he wāhine rongonui hoki. I mua atu o te mānutanga o nga waka, 
ka noho ia i tōna taumata[2] ka whakamau ana kanohi ki te pā, ki 
Te Whetumatarau, ka puta nā āna kupu,

'Ngarangitokomauri, moe mai hoki koe i ta tāua wāhine i tēnei 
pō āpōpō hoki hei au.'

Ka riro rā a Te Rangipaiia i a Pomare ka noho rāua ki Taumarere. 
Ka taka te wā, ka huri a Pomare ki te whakapono, ka puta te 
whakaaro i a ia kia hoki mai ia ki te hou i te rongo ki a Ngāti Porou, ka kiia 
ko Te Pai a Pomare.

Te Pai a Pomare

Ko Pomare tahi rāua ko Te Rangipaiia i haere ki te Tairāwhiti, 
engari hoki kei te noho ohooho tonu a Ngāti Porou, ka owhiti, kaore 
i manakohia te whakaaro rangatira o Pomare, engari i tae a 
Te Rangipaiia ki roto o Waiapu, ko tōna hoa i haere ai ko Taotaoriri. 
E patua ana a Taotaoriri e Ngāti Porou, he tangata toa engari na 
nga rangatira i aruaru. Ko te tūnga iho ka tāpaea e Te 
Rangiwhakataetae[3] tētahi o ana wāhine, a Hikupoto, hei wāhine ma Taotaoriri. Ka puta te uri a Taotaoriri rāua ko Hikupoto, ko Rev. Areka 
Whareumu[4], kei Ngāpuhi nga uri e noho ana.

I te riri ki Waikato ka mate a Pomare, ka moea a Te Rangipaiia 
e Te Kariri. I whānau he tamaiti ma rāua, engari i mate. I tae rawa 
mai a Te Rangipaiia rāua ko Te Kariri ki Wharekahika, ā, e ai te 
kōrero i mate a Te Rangipaiia ki Wharekahika.

Tangi a Te Rangipaiia

Ka noho whakarau rā a Te Rangipaiia i te whenua, ka tangihia 
mai e ia te kāinga. E mōhiotia ana e te Tairāwhiti katoa tēnei waiata. 
I tangihia mai i Waikato.

Reweti T Kohere

Rangiata

East Cape

[1]Te Morenga: He tino rangatira, he tangata rongonui, he toa. Ko te hoa haere 
o Te Matenga. Ko Hokianga tōna kāinga.

[2] Tōna Taumata: Tae mai ki tēnei rā, kei te kiia taua wāhi, ko te Taumata o Pomare, kei Te Araroa.

[3]Te Rangiwhakataetae: He rangatira nui no Ngāti Porou. Ko te roanga o 
tōna ingoa ko Paratene Te Rangiwhakataetae. He ingoa nōna nga Paratene huhua 
kei te Tairāwhiti. I a Te Rangiwhakataetae e takoto mate ana ka whāngaia ia ki 
te ngata, koina a Paratene Ngata me Heni Kaingata, te kōkā o Pine Tamahori. I 
tae rawa a Te Rangiwhakataetae ki Poihakena, koina a Hirini Poihakena, a 
Henare Tiweka Poihakena me nga Poihakena katoa. He ingoa anō nōna a 
Paratene Kamura me Makere Te Ngongohau, tuahine o Paratene Kamura. He 
nohoanga no Te Rangiwhakataetae i runga o te ngongohau o te kaipuke. Arā atu anō 
ētahi o nga ingoa o Te Rangiwhakataetae. Ko Paratene, ko Broughton, he pihopa 
no Niu Tireni. Kaore he uri o Te Rangiwhakataetae.

[4]Rev. Areka Whareumu: Ka tū kore minita tētahi o nga pāriha o Ngāti Porou, 
ka tikina e nga rangatira o Ngāti Porou, a Areka Whareumu hei minita mo 
taua pāriha.

[5]Taupo: Ko Taupo Moana. Ahakoa hoki te tawhiti o Taupo i East Cape, otirā 
kei te pū o te tonga, i waiatatia ai e Te Rangiipaia, 'Ki te ao o te tonga e koheri 
mai ra.' kaore e tika te huri i Taupo ko Te Reinga, waihotia i te Te Rangiipaia. I 
ahu pea nga whakaaro o Te Rangiipaia ki a Te Heuheu.

[6]Koheri: Ko te rere korara o te ao kapua.

[7]Tikirau: Ko te hiwi i Whangaparāoa arā Cape Runaway. 
Ko te tūturutanga ia o Cape Runaway, i tapangia nei e Kapene Kuki ko Te Whaiti. Ka tika tonu 
a Cape Runaway hei ūnga mai mo nga waka o nga tūpuna i kutoro hoki a Te Whaiti ki waho.

E kii ana a Te Maihana Takihi, he tangata pai, he tangata rahi a 
Te Whatuiapiti, he toa hoki a ia ki nga kōrero, na runga i tēnei āhua 
ka whai nei a Te Huhuti[8] te tamāhine a Te Rangitaumaha.


I te omanga mai o Te Huhuti ki a Te Whatuiapiti, ka tae ki te 
Roto ā Tara, ka kauria e ia, ā, tae ki te moutere, nōna nei te ingoa. Ka 
haere mai nga wāhine ki te tiki wai, ka kitea a Te Huhuti e noho ana i te 
taha o te wai. Ka tono atu kia hōmai he wai mōna, ka mauria atu te 
tahā, ka wāhia e ia. Ka riri nga wāhine nei, kātahi ka hoki, ka kōrero ki a Te Whatuiapiti. Ka haeretia mai e ia, ā, ko Te Huhuti, ka mauria 
ki te kāinga.


Te taenga atu ki roto i te whare, ka titiro mai te kōkā o 
Te Whatuiapiti, a Hinetemoa me te maumahara tonu ki te 
kōhurutanga i tōna tungāne. Ka tukumaru tonu nga mata o Hinetemoa, kātahi 
ka karanga atu,

'Ha, noho ana me hore, ha noho ana me he teko.'
No muri ka whānau nga taina o Te Huhuti, ka tapaina 
ko Hinehore, ko Hineteko, e whakaputaputaina rā i roto o te waiata. 
Kāti i te mea ka whānau tamaiti tuatahi a Te Whatuiapiti rāua ko 
Te Huhuti, a Te WaWāhanga, ka tonoa a Te Rangitaumaha ki te 
tuatanga o tōna mokopuna. I haere atu ia i Oneroa, rāua ko Karaka, te 
tamaiti a Taraia, i Ngaruroro e noho ana. Kotahi rau e whā tekau to rāua 
ope, no Ngaiteao, no Ngāpuhi, no Ngaitewera.

Ka tae te ope rā ki Te Mahanga, e tata ana ki Poukawa, arā ki te 
kāinga o Te Whatuiapiti, kātahi ka tāpaea te mahi rā a te huahua, e te 
tangata whenua. Ka takoto ta Te Rangitaumaha kai, he kākahi. Ka eke 
te whakamā ki a Te Huhuti, kātahi ka karanga atu ki te pāpā,


'Ka kore anō ki konei.'


Kātahi ka karanga atu te pāpā,


'E hine, kaore kē atu he kai māu, heoi anō te mea e tae ana ko 
o mātua, ko o tungāne me o tūpuna.'

Paraire H Tomoana

Te Toa Takitini nama 102, Maehe 1930. Whārangi 2007.

He whakamārama: Ko te ingoa nei mo tēnei kōrero na Reweti. 
Ko te ingoa ake i tuhia e Paraire Tomoana roto o Te Toa Takitini ko 'Te Tū a Tanga o te 

Wawahanga' Arā atu te roanga o ēnei kōrero, ā, ko te wāhi tēnei 
i māhititia mo te pukapuka nei.—Nga Etita

[8]He wahine rongonui no Kahungunu.

Ko te pā i noho ai a Te Aoputaputa rāua ko Nihomakura ko 
Titirangi[9], kei Tūranga. I tōna ātaahua ka whāia a Te 
Aoputaputa[10] e nga taitama. Ko Nihomakuru ia pōrangirangi ana i tōna 
aroha ki a Te Aoputaputa. Otirā kaore a Te Aoputaputa i whakaae. Heoi anō ka 
tohe tonu a Nihomakuru. Haere a Te Aoputaputa ki hea kei reira anō ia. Nāwai rā 
ka hōhā a Te Aoputaputa. Ka puta te whakaaro i a ia kia rere ia ki te tai 
whakararo, arā ki te takiwā o Opotiki noho ai, kia tawhiti ai ia i a Nihomakuru. 
Ka riro rā a Te Aoputaputa ka whakamomori te āhua o Nihomakuru, kāhore e kōrero, 
kāhore e katakata, heoi anō ka whakapoururu tonu. I tētahi rā ka heke ia ki te 
taha moana. I tana kitenga i te ngaruru, ka tangohia ake e ia, kātahi ia ka 
waiata iho ki roto o te ngaruru, he waiata aroha, arā ko tōna ngākau mamae tonu 
i whakahāngia e ia ki roto o te ngaruru. Ka mutu tana karakia ki roto o te 
ngaruru, ka panga atu e ia ki te moana, ka ūnga e ia kia kawea tōna aroha ki a 
Te Aoputaputa.

Tēnā ko Te Aoputaputa kua wareware noa atu ki a Nihomakuru rāua 
ko tōna aroha. I tētahi rā mai, he pai te tai he tai hāro, ka haere te tokomaha 
o te wāhine ki te ruku koura i ōpape. Ko Te Ao tētahi i haere. Ka kī nga kete a 
ōna hoa i te koura, ka haere ki uta, ka tahu ahi hei inaina, ko Te Ao ia kei te 
moana tonu e rapu koura ana. He ruku atu kāhore he koura heoi anō tāna i kite 
ai, he ngaruru. Ka ara mai te tai, kei te ruku tonu a Te Ao, kia whiwhi koura ia 
kei hoki tahanga tana kete otirā kore rawa he koura kotahi i kitea e ia, ka mutu 
anō he ngaruru. Nāwai rā ka hōhā ia, ka whaoria e ia te ngaruru ki roto i tana 
kete. Ko ōna hoa kua riro kē. Ka tahuna e ia te ahi, ka maka atu e ia te ngaruru 
ki te ahi. I a ia e inaina ana, ka rongo ia i te ngaruru e waiata ana, he waiata 
tino aroha. Ka tuohu a Te Aoputaputa ka whakarongo ki te waiata a te 
ngaruru[11]. Kātahi ka pupū ake te aroha i a ia, ka hoki ōna whakaaro 
ki a Nihomakuru i mahue atu rā i a ia ki Titirangi. Hohoro tonu tana haere ki te 
kāinga ki te tiki i ōna

weruweru, ki te poroporoaki hoki ki ōna poupou i manaaki nei i 
a ia mo te wā. I te nui o tōna aroha ki tōna hoa tāpui, ki a Nihomakuru i mahue 
atu rā i a ia, kihai ia i rongo ki te māuiui, kihai i hiakai, anō kei runga ia i 
nga parirau o te hau e rere ana. Kāhore anō ia kia tata atu ki Titirangi, kua 
tae kē te mauri ki a Niho, he ope rangatira kei te haere atu, ā, kua noho tatari 
mai ia. Kihai i takitaro kua rongo te pā katoa, ko Te Aoputaputa tēnei kua hoki 
mai, ā, kua moe rāua ko Nihomakuru.

Reweti T Kohere

Rangiata

East Cape

Hune 7

[9]Titirangi: He pā kei Tūranga i whakatupuria mai nga tīpuna o 
Ngāti Porou ki konei, i whakatipuria anō i Whangarā. I heke atu i konei a 
Kaiawa, he tīpuna no Ngāti Porou. Ko te rohe nui o Ngāti Porou ki te hau tonga 
ko Toka-a-Taiau, kei te awa o Tūranganui.

[10]Te Aoputaputa: Ki ētahi tāngata ko Taoputaputa. Kei te hē 
tēnei. He tikanga na te reo Maori te whakamakere i te reta kia pai ai te 
whakahua. He tika tonu a Te Aoputaputa. Kei roto i ōku whakapapa a Nihomakuru.

[11]Te waiata a te ngaruru: Kata ai ētahi tāngata ki tēnei 
kōrero, kiia ai he pakiwaitara, arā ki te Pākehā he poetry. Ko te tangata kāhore 
nei ōna poetry, he pōnguru. Ahakoa rā, ki te maka te pūpū, te ngaruru rānei ki 
te ahi, ka wera, ka waiata, he waiata reka tonu.

He whakamārama: Na Reweti i tuhi Hune 7 engari kāhore i 
tuhia te tau.—Nga Etita

I tērā rangi ake nei, ka peka au ki Puatai, he kāinga kua 
whakataukitia, ko 'Puatai parariki.' I te nui o te parariki ki te moana, kaore e 
mate te kai; hei te hutinga ake i nga tāruke, kī tonu i te parariki, kāhore he 
kai o roto. He hē pea tēnei kōrero mo Puatai, no te mea e mate ana te koura, e 
mate ana te ika ki ōna tauranga ika, ki Rehurehu, ki Wahorire, ki Tauwhenua, ki 
Whitirawea, ki Kohanga a Weka, ki Taoparapara, ki Matakaroro; kei te mōhiotia, 
he tauranga hāpuku, tarakihi, moki, tamure. Mehemea ana he kāinga hahore a 
Puatai, e kore e pēnei rawa te maha o nga taunga ika, ā, ko te kōrero e 
tuhituhia nei e au, he kōrero hī ika, na Apiata Te Hama i whakataki mai ki a au.

Ko Rakaruahine he wāhine, ko tana tāne ko Marinokato, ko to 
rāua kāinga i noho ai ko Te Matau a Māui, kei runga o Puatai. Ko te tino mahi a 
Marinokato he hī ika, engari i apoia māna anake nga wāhi reka o te ika te 
tāhurihuri, te whatuaro, ko te hiku ka hurihia atu ma tana wāhine. He kainga na 
no rāua, ka kii a Marinokato, 'Māku tonu te upoko, te maunga o taku matau, māku 
tonu te whatuaro, te takotoranga o taku mounu' He kainga na no rāua, tū ana te 
rahu kai, ka whatia e te tangata nei te tāhurihuri o te ika māna, ka maoa te 
whatuaro, nāwai rā ka pā te whakamā ki a Rakaruahine. I tētahi ata e aio ana te moana, ko te tāne kua heke atu ki te awa, ka heke hoki a Rakaruahine, rokohanga 
atu e ia ōna tungāne e tō ana i to rāua waka. Ka mea atu te tuahine, 'E tama mā ko tātau tahi e haere ki te moana.'

Kaore nga tungāne i whakaae, he kore no te wāhine e rawe ki te 
haere ki te moana, kei kitea mai hoki e te tāne. Otirā i te tohe a te tuahine, 
ka whakaae nga tungāne. I hunaia a Rakaruahine e nga tungāne ki te kei o te 
waka. Kei te hoe nga tungāne kei te takoto ia kia kore ai e kitea mai e te tāne. 
Te ekenga ki Rehurehu ka tukua te punga; tau ana te punga kua rere te aho a 
Rakaruahine, kua tatari ki te kumekume a te hāpuku, me ērā waka atu anō ki te 
hī. Ehara kua tākiri tana aho, kua mārō. Ka tū a Rakaruahine ki runga huti ai me 
te titiro mai anō o te tāne i tētahi o nga waka. E huti ana ia ka tatakina tana 
waiata:

Ka tomo nga waka i te ika, ka hoe ki uta, ko Marinokato kua tae 
wawe ki te kāinga. Te taenga atu o te wāhine e rōrī ana te tatau o te whare, ko 
tana tāne anake i roto. Karanga noa, karanga noa, kaore i whakao mai, nāwai te 
toto kua puta i raro o te pae o te tatau. Te huakanga atu a Rakaruahine, ko 
Marinokato e tīraha ana kua mate, he mea tapahi nāna tōna kakī ki te tuhua. Na 
te whakamā te tangata nei i patu, i whakamomori mo te haerenga o tana wāhine ki 
te hī; na te waiata hoki a Rakaruahine.

I ui au ki nga kaumātua o Puatai mehemea he uri a Marinokato 
kei te ao, kāhore rātou i mōhio; tētahi kaore pea he tangata e pai ki te 
whakatīpuna i a ia ki te kaihākere, i te apo i te tutua. Kei uta au e tuhituhi 
ana i nga kōrero nei, kei te moana te poti hī ika e tau ana; te hokinga mai ki 
uta he wāhine i te urungi, he uri pea na Rakaruahine.

Na Tipiwhenua

Te Pīpīwharauroa nama 115, Oketopa 1900. Whārangi 10 me te 11.

He whakamārama tuatahi: E tata ana a Puatai ki Parinui, 
i huaina nei e Kapene Kuki, ko Gable End Foreland. He kāinga tino ātaahua a 
Puatai engari i te mea kei roto rawa te huarahi nui kua kore he tangata.

No neherā tēnei kōrero, no nga rā e whakahāweatia ana te 
wāhine, e kiia ana he pononga. Na te whakapono i hiki te wāhine kia tū 
rangatira, arā i runga i te ture, he rite tonu te mana o te wāhine ki to te 
tāne. Kāhore he mana o te tāne ki nga taonga a tana wāhine, engari te wāhine e 
whai mana ki nga taonga tāne.

He tikanga weriweri rawa te apo . I ōku rā kaumātua nei au kua 
tūpono au ki ētahi tāngata Maori apo. Tata tonu te kai ka tīkina mai i te waha. 
I taku kore kīnaki ka mauria mai e tētahi wāhine he koura māku. Haere mai ana te 
wāhine rā, ka whāia mai e tētahi tangata, ka kapohia taku koura, ka kainga e ia, 
pau atu hoki i a ia anake. I haere māua ko Hōri Mahue me tana mokopuna ki te 
hākari iriiri tamariki. I whakatakotoria te kererū kotahi ki o māua aroaro. I a 
au e whakawhētai ana i nga kai, ka tau mai tētahi tangata ki tarawera o te tēpu, 
ka tīkina mai te kererū, ka hurihia mai tōna tuarā, ka kainga te manu e ia 
anake, kāhore noa he waewae i whakiia mai ma ta mātou mokopuna. Kāhore rawa te 
tangata apo e mōhio ki te whakamā ka tika hoki te pepeha a te Maori,

To te ware tōna patu, he kai 
Tāhurihuri.He kupu na Ngāti Porou mo te upoko o te ika. 
Reweti T Kohere 
He whakamārama tuarua: He roa tonu nga kōrero nei i roto 
o Pīpīwharauroa. Na Reweti tonu i whakapoto mo Taumata kōrero.—Nga Etita

Te pūtaketanga mai o tēnei ingoa o Raupare i tapaina nei ki 
tētahi wāhanga rongonui o Heretaunga, e kiia nei ināianei ko Raupare District, 
na runga i tētahi kōrero mo te tamaiti a Taraia rāua ko Hinepare, arā mo 
Raupare.

I te mea ka whānau a Raupare, ka mahara a Taraia akuanei ka 
tupu hei wāhine ka riro te mana o Heretaunga i te tangata kē. Kātahi ka puta te 
whakaaro kia hunaia e ia tana tamaiti, arā kia patua. Ka mea ia kia hangā he 
whare me nga whakaaro i roto i a ia. Koia tēnei ko te whakaaro, e ai ki nga 
kōrero a Te Maihana Takihi. Na te taina na Te Uamairangi[12] i tuhi i te 
tau 1889.

Te pā o Ngai Tamawāhine ko Te Mingi, ā, ko to Taraia ko 
Tahunamoana, e tata ana ki Te Wai o Hiki. Ka mahara a Taraia me hangā e ia 
tētahi whare hei putanga mo tōna mahara whakangaro i tōna tamaiti[13] i 
a Raupare. Ka tapaina te ingoa o te whare ko Te Rangiake i Ngata, tētahi ingoa 
anō, ko Raro Akiaki.

No te pō ka whakaaratia te whare. E whakaara ana i te 
poutokomanawa, ka tīkina e Taraia te tamaiti a Raupare. I a ia ka whakatata atu 
ki te rua o te poutokomanawa, ka karanga atu a Hinepare ki a Tuwhakawhiurangi, i 
ko tata atu e tū mai ana, 'E ta, kaore koe e aroha ki to taina 
wāhine[14], e hanga kinotia nei e tōna pāpā?' Ka oho a Tuwhakawhiurangi, 
ko te rerenga atu ki te kākahu e iri ana, ka takaia mai he pōhatu ki roto, ka 
haere atu ki a Taraia, kātahi ka tono atu kia takaia e ia te tamaiti ki roto i 
te kākahu. Te homaitanga ka hoake e ia ki te kōkā. Kātahi ka takaia atu te 
kōhatu rā ki roto, ka panga atu ki roto o te rua, rangona anō te pohūtanga atu 
ki raro. Ka ora a Raupare engari ka hunaia i te pāpā, i a Taraia. No muri noa 
mai ka rongo a Taraia kei te ora tonu tana tamaiti, ka tipu tōna riri, otirā 
kaore ia i mōhio kei hea rā a Raupare e huna ana.

Ka tipu hei wāhine ka hua te whakaaro i a Te Ariarioterangi kia 
moea e ia a Raupare hei wāhine māna. Ka hangā e ia he kāinga mo rāua ki te 
ngahere, ki Pōkairikiriki. Ka hapū a Raupare, ka tata te whānau ka mahara ia he 
kākahu mo tana tamaiti. No te pō ka haeretia e ia ki te kāinga, ki te rapu 
kākahu mo tana tamaiti. Ka tae ia ki te whare ka kitea e ia ko te kākahu, ka 
tangohia mai e ia. E puta ana ia ki waho ka kite iho ia i tōna kōkā e takato 
ana. Kātahi ka takahia e ia te ringa, ka oho ake te hākui rā, ka karanga,

'He whānako! He whānako!'

Ka oho a Taraia, ka pekea mai e ia, ka hopukina te tāhae. Aue 
ko Raupare tonu ia ko tana tamāhine. Kātahi ka ui atu te pāpā, 'E Rau, kei te 
pēnā ia koe? Na wai to tamaiti?'

Ka whakautua mai e te tamāhine, 'Na Ariarioterangi.'

Ka pā mai te pouri ki a Taraia, kātahi ka karanga i a 
Tuwhakawhiurangi,

'E Tu e, tēnei to wāhine, tēnei to wāhine!'

Ka karanga mai tērā, 'I a wai, i a wai?'

Ka whakahoki atu a Taraia, 'I a Ariarioterangi.'

I te atatū anō ka whakatakū te ope taua, ko hea tēnā, ko nga pā 
o Ariarioterangi, ko Te Awahou, ko Te Pourewa, ko Waikare, ka patua.

Ka wāhia haeretia te iwi ka tae ki Ohiwia awa, ka karanga a 
Tuwhakawhiurangi,

'Kāti nei e tā. Ko te umu tangata hei au, ko ta tāua wāhine hei 
koe.'

Ka karanga atu hoki a Ariarioterangi, 'E! na te wāhine iti rā 
koe; hei au na te wāhine rahi.'[15]

Ka karanga atu anō a Tuwhakawhiurangi,

'E ki, e ki! E pēnā ana ia koe? Māku rā e whakatarariki te hika 
o Ruaruaahanga! I te au o Mangawhero e kume nei, e kume ake nei.'[16]

Ka haere a Tuwhakawhiurangi ka tae ki Tahuna a Moana, ka 
wāwāhia te whare i hangā rā e Taraia, ka panga atu te atua o Taraia ki roto o te 
pā. Roa rawa a Taraia e titiro ana mai, kātahi ka karanga mai,

'E Tu, wāhia mai i taku whare, engari āta waiho mai taku atua.'

Paraire H Tomoana

Te Toa Takitini nama 101, Pepuere 1930. Whārangi 1987.

[12]Te Taina: Ka moe a Rotohenga i a Tini ka puta ki waho ko 
Karaitiana Takamoana rāua ko Te Meihana Takihi. Ka moe anō a Rotohenga i a Te 
Hira ka puta ki waho ko Henare Tomoana rāua ko te taina ko Peni Te Uamairangi.

[13]Whakangaro i tōna tamaiti: He tikanga anō i kitea ki nga 
motu, arā te nehu tangata hei kaupapa mo te whare. I nga motu he pononga hei 
pupuri i nga take o nga poupou; ka tāpukea atu te poupou me te tangata. Kātahi 
anō au ka rongo tāpukea ai anō te tamaiti. I mahara au he iwi aroha te Maori ki 
te tamariki.

[14]Taina wāhine: He taina i runga i te whakapapa; he wāhine i te 
mea e moe ana i a ia a Raupare.

Te kōrero Aroha o Hine ki Tokatā

[15]Na te wāhine rahi: I runga i nga whakapapa he rangatira atu a 
Te Ariarioterangi i a Tuwhakawhiurangi.

[16]Kaore i whakamāramatia e Paraire Tomoana te tikanga o ēnei 
kupu.

Me whakawhiti i te repo ka tae ai ki te wāhi e takoto ana a 
Hine ki Tokatā. Kei tua atu he repo anō, arā ko te āhua kei runga motu te tipua 
nei e takoto ana, he kōhatu. Ko te āhua ki te titiro, i nga tini tau kua pahure, 
he moana taua wāhi, i te nui o te onepu. Otirā i ēnei rā e tata ana ki te hāwhe 
maero te tawhiti o te moana. He ākau onepu, kāhore he toka, ā, ka titiro 
whakauta hāwhe maero pea te tawhiti atu o nga puke, kei reira nga toka. Ka 
mīharo te ngākau ki te pokanoa o tērā kōhatu rahi ki te takoto i waenganui repo, 
kāhore rawa nei he toka e tata ana mai. Ki te titiro hoki kāhore te toka nei i 
tupu ake i te whenua, heoi anō kei te takoto noa iho. I te nui e waru putu pea 
te roa, e kore e taea e nga tāngata tokoono te hiki. I te taha o te toka roa, e 
rua nga kōhatu porotiti, kotahi putu pea te whānui. Ko te ui tēnei a te tangata, 
ina kite i te kōhatu nei, na te aha i mau mai ki reira?

Nā he kōrero ta te Maori mo tēnei kōhatu, i huaina nei ko Hine 
ki Tokatā, ā, ko te whenua kei reira ko Tokatā kei waenganui o Te Araroa me 
Wharekahika. I noho a Hine ki Tokatā rāua ko tōna tungāne ko Taiatea ki tētahi 
toka o te moana. Hei nga pō ka haere a Hine ki Tokatā ki uta, ki te tiki wai mo 
rāua i te wai i Taranaki, he wai motu. Ki te haere ka mau ia e rua nga tahā. 
Nuku atu i te maero te mamao o Taranaki, ā, i te mea he toto atua o Hine ki 
Tokatā kia hohoro tonu tana haere ka hoki me ana wai kei rokohanga ia e te 
awatea. I tētahi pō ka haere a Hine ki Tokatā ki te tiki wai mo rāua i te wai i 
Taranaki. Ka kī ana tahā ka hoki ia. I a ia e haere ana ka rongo ia kua māmā 
tētahi, ko te wai kei te puta. Ka hoki anō ia ki te whakakī te tahā, ā, hohoro 
tonu tana hoki otirā i tōna roa ka takiri te ata, kua rewa mai te rā. Ka mate a 
Hine ki Tokatā i konei, ā, takoto mai na ia me ana tahā e rua, engari kua 
kōhatutia ia me ana tahā. Kei te tīraha tana takoto, ko tētahi o ana tahā kei 
tōna taha tonu, ko tētahi i matara atu. He wāhine te āhua o te kōhatu nei. E 
mārama ana tana ihu, ana kanohi, tana kakī, tana tinana. Ko tana ū matau kei te 
mārama engari ko te taha ki te ū mauī kua pakaru me te ringa mauī. Ko te ringa 
matau 

kua poro, ko nga waewae me kii kei te tāpukea e te oneone. Ko 
ana tahā kei reira tonu. I taku kitenga tuatahi i a Hine ki Tokatā i tau tonu 
mai te āhua ihiihi takitaki nei, ka rangona te reo tangi i ahu mai i te moana, 
he reo e tangi ana mo Hine ki Tokatā. Kāhore i hoki atu ki tōna tungāne ki a 
Taiatea i to rāua kāinga i te moana, i waho o te pūwaha o Karaka.

Reweti T Kohere

Rangiata

Hune 10, 1947

1 Nga Kaipuke o Ngāti Porou Reweti T Kohere 27

2 Nga Rangatira Nunui o Ngāti Porou

i Kawhakina e te Kaipuke Mohi Turei 28

3 Nga Manaaki a Te Arawa i nga

Manuhiri Tūārangi Apirana Ngata 30

4 Moumou te Whenua Manihera Waititi 32

5 Te Uaua o te Noho Taone Hamaka Whakaheke 34

6 Te Puta ki Toka a Kuku Te Angiangi Hau 35

8 Te Take Mai o te Ingoa,

Tuwhakairiora Mohi Turei 40

Ko te nuinga o nga witi a Ngāti Porou kaore i hurihia hei 
parāoa, engari i haria ki ākarana hei hoko ki te Pākehā, ko nga kaipuke i taria 
ai no nga Maori anō. Nga ingoa; ko Mereana no Mokena Kohere, ko Purehe no 
Huripuku, ko Te Mawhai no Te Whānau a Rua ki Tokomaru, ko Kingi Paerata no Te 
Whānau a Rua ki Tūpāroa, ko Ihi Keepa.

Ko Kingi Paerata i totohu ki waho o Tūpāroa. I whakahoroa 
tonutia te witi ki roto o te riu. No te putanga o te uruhanga tonga ka totohu i 
te kī rawa i te witi. Ko Mokena Kohere tonu te kāpene o tōna kaipuke o Mereana 
engari no te rerenga whakamutunga ki ākarana no Ngāpuhi te kāpene. I o Ngāti 
Porou tangata e ngaro ana ki te taone ka kawhakina a Mereana e te kāpene rātou 
ko ōna hoa. Kore rawa i rangona i muri mai e te iwi kaipuke i haria ki hea. No 
mua noa atu i te riri Hauhau ki te Tairāwhiti i te tau 1865 i whānakotia ai a 
Mereana. No te hui nui ki Waitangi i te tau 1934 ka tūtaki au ki a Wi Kaipo. I 
mea mai ia ki a au, 'I kite ahau i o kōrero i Te Toa Takitini mo te kaipuke o to 
tīpuna mo Mereana i tāhaetia e Ngapuhi. I nui taku kata i o kōrero. Na 
whakarongo mai. I au anō e iti rawa ana, he waiata ta 

mātou ta nga tamariki mo te taenga mai o tētahi kaipuke ko 
Mereana te ingoa. Na, ka whakaūngia to kōrero na Ngapuhi i mau te kaipuke o to 
tīpuna.'

Ko te Kingi Paerata te kaipuke o Te Rakahurumai i peka nei ki 
Heretaunga. I tono a Te Rakahurimai ki a Paora Te Putu kia homai he wāhi iti nei 
hei ūnga mo tana poti. Ko te tāpaenga tēnei i Heretaunga ki a Ngāti Porou, i 
kitea ai a Ngāti Porou ki tērā whenua taea noatia mai ki tēnei rā.

Na Hōri Mahue te kōrero i te taunga o te Kaipuke o Mokena 
Kohere ki Waiheke. Ka tukuna tēnā moutere ki a ia, engari no muri mai ka 
whakahokia e ia ki te iwi kāinga.

I te hōtoke, i te mea kāhore he mahi ma nga kaipuke, ka tū i 
roto o Awatere hereherea ai ki te pohutukawa. E tū mai na anō taua pohutukawa i 
tēnei rā, kei te taha ki Whakaea. Ko Huripuku te kaitiaki o nga kaipuke ina tau 
ki Awatere, he hōhonu hoki a Awatere i ērā rā. Kei te toitū tonu te pohutukawa herenga kaipuke o Ngāti Porou, ko kaipuke ia me nga kaihautū kua ngaro noa atu.

Reweti T Kohere

Te Toa Takitini nama 106, Hurae1930. Whārangi 2104.

He whakamārama: Na Reweti te ingoa hou nei mo ēnei 
kōrero āna i roto o Te Toa Takitini. Kei Toa tonu te roanga o ēnei kōrero ā, ko 
tōna ingoa ake ko 'Ngāti Porou o nga rā ka Huri'.—Nga Etita

I te tīmatanga o te tau 1833, ka tae mai te kaipuke Marikena ki 
Waiapu. Ka hui nga manomano o Porourangi ki te whiu poaka, ki te uta kānga, 
whītau, parareka me ētahi atu mea a te Maori hei hoko pū, paura, matā, paea, 
hamanu, me ērā atu taonga a te Pākehā. Uta ai ki runga i nga waka, ka hoe ki 
runga o te kaipuke hoko ai. Ka ahiahi ka hoki ki uta tōna tini o nga waka. Ka 
noho atu i runga o te kaipuke tokowhā; ko Rangikatia, ko Rangi whakatamatama, ko 
Te Rukuata me Te Whakamara. Tokowhā he rangatira katoa. He aio hoki no te ata, 
kia hoki nga waka i te ahiahi ka hoki ai rātou ki uta. I waenganui 

pō ka puta te hau, he waho, he paeroa, he marangai kino. Ka 
rere te kaipuke. Te taenga ki Pēwhairangi ka eke nga waka o Ngāpuhi ki runga, ka 
tukua nga tāngata ki runga i nga waka. Te ūnga ki uta ka kitea e nga herehere 
kua whakaraua rā e Hongi, i a Pomare. Ka rangona te Hāhi i Paihia e te tokowhā 
nei, he rangatira no Ngāti Porou. Ka tikina mai ki Paihia. Te taenga ki reira ka 
tū te komiti a Te Wiremu Karuwhā[17], a Te Wiremu Parata[18], me 
to rātou hui katoa kia whakahokia mai ki Waiapu, hei mau mai i te Rongopai. 
Whakaaetia ana ko Wiremu Parata e haere mai. Ka haramai a Piripi 
Taumatākura[19] hei kaiwhakaako. Ko tēnei tangata he rangatira no Ngāti 
Porou, i riro herehere i a Hongi, kua whakaakona ki nga Karaipiture e te Hāhi i 
Paihia. I taua tau anō 1833, ka rere mai te kaipuke iti, ko Wiremu Parata, ko 
Piripi Taumatākura me te tokowhā i runga o te kaipuke. I te taenga mai ki waho o 
Tikirau ka puta te hau kino, ka pakaru nga hēra, ka hoki te kaipuke ki Paihia rā 
anō. Kāti tērā.

I nga wiki whakamutunga o Tihema o taua tau anō, 1833, ka 
whakahokia mai anō e nga kaumātua o te Hāhi, e Rangikatia mā me Taumatākura, e 
Te Wiremu Parata. Te taenga mai ki waho o Wharekahika ka kitea e kā ana nga ahi 
o uta mai rā anō i Wharekahika, ā, tae noa ki Pouretua. Ka kii nga tokowhā, a Te 
Rukuata mā, 'Ko te taua a Te Whānau a Apanui[20]'.

Waiho iho hoki e rātou ka oti nga pā o Ngāti Porou. Ka tika 
tonu te rere a te kaipuke ki Waiapu. Te hāngaitanga ki waho o te Kawakawa, ka 
mānu mai te waka he marino hoki. He pītau te waka, e whā tekau nga tāngata ki 
runga. He tāngata anō kai te hautū, na te karaihe i titiro atu. Ka āhua wehi nga 
tāngata o te kaipuke. Ka kiia e Te Wiremu kia heke nga tāngata ki roto o te 
kaipuke, kia āta tirohia atu nga tāngata o te waka. Ka karakia a Te Wiremu i a 
rātou. Te mutunga ka kitea atu e te tokowhā nei te āhua o te waka, kua kii,

'Ko Taumatapatiti te waka rā, ko Huripaku tērā e tū mai rā i te 
rā, ko Pōkaia tērā e hautū mai rā.' Ko te whānau a Te Aotaihi te iwi e hoe mai rā, me te whakaae 
anō a Piripi, kua mōhio atu hoki ia ki nga kaumātua rā.Ka kii atu ki a Te 
Wiremu,

'No mātou katoa te iwi i runga o te waka rā.'

Ka kiia e Te Wiremu kia tukua nga hēra o te kaipuke; ka hūtia 
hoki nga kara. Ka kitea mai hoki te tokorima nei e pōwhiri atu ana i runga o te 
kaipuke. Tana kīnga o te waha ki te tangi, ka piri mai hoki te waka 

ki te taha o te kaipuke. He roa e tangi ana, ka kiia e Te 
Wiremu kia eke katoa ki te kaipuke. Ka karakia a Te Wiremu, ka kauwhau. 
Whakarongo ana te taringa ki nga kupu a te Atua hou. I roto i tana kauwhau nga 
kupu poroporoaki, whakahoki hoki i a Taumatākura. Ka mutu me kii ake i konei 
kihai rawa i wareware i nga kaumātua, i kite tuatahi rā i a Te Wiremu, te mihi 
mo te tau o te taha, o te tū, mo te wehi o nga kupu, mo te mārama o te Reo 
Maori. Ka mutu te kai me te kōrero, ka tukuna e Te Wiremu, 10 nga pēke taropapa, 
e 4 nga pēke huka, 1 kēhi tī.



Na Mohi Turei

Te Pīpīwharauroa nama 143, Maehe 1910. Whārangi 2.



He whakamārama: Ko te ingoa ake o tēnei kōrero a Mohi 
Turei i tuhi ai i roto o Te Pīpīwharauroa nei, 'He kōrero Tawhito'.—Nga Etita

[17]1 Wiremu Karuwhā: Ko Atirikona Henare Wiremu. I huaina ai e te 
Maori ko te karuwhā na ōna mōwhiti.

[18]Wiremu Parata: Ko Wiremu Wiremu, teina o Henare Wiremu. Ko ia 
te pīhopa tuatahi o Waiapu. Ko tēnei tokorua nga tīpuna o Ngāti Wiremu.

[19]Piripi Taumatākura: Ahakoa kāhore anō ia i iriiritia, nāna i 
tuatahi te kauwhau i te Rongopai ki a Ngāti Porou. He whakamaharatanga ki a ia 
kei Whakawhitirā. Ko te ipu whakairo hei iriiri i te whare karakia i Tikitiki he 
whakamaharatanga anō ki a ia. I ana kauwhau ki a Ngāti Porou ka kii ia, 'I haere 
mai au i Paihia, i te Kerikeri.' Ka mahara a Ngāti Porou he wāhi kei te rangi, 
kātahi ka āmine, ā, nō te kiinga a Taumatākura, 'I kite au i a Te Karuwhā.' Ka 
mahara anō a Ngāti Porou ko te Atua tonu tērā ina hoki e whā rawa nga karu, 
kātahi ka kūmea te āmine e nga mano, 'ā . . . mi . . . ne!'

[20]Apanui: Ko te Whānau a Apanui tonu tēnei.

Ehara ināianei i whakawāhia ai nga marae o Te Arawa hei marae 
manaakitanga i nga ope tūārangi e haere ana mai ki ēnei motu. He ope kīngi te 
ope, he ope piriniha te ope, he tohunga rānei, he kāwanatanga rānei, he toa 
rānei no nga pakanga, he āpiha rānei no nga ope manuao o tawhiti. Ka tūria e Te 
Arawa ōna marae, ka manaakitia te paerangi ki nga manaaki i rangatira ai te 
Maori. He wā i āwhinatia rātou i ērā atu iwi o te motu, he wā takitahi nei; he 
wā ko ia anake anō ki runga 

i ōna marae tū ai, kōrero ai, pūkana ai. Ka huri nga ope, ka 
waiho iho i nga mihi ki a Te Arawa, mo te Iwi Maori katoa, ka whiwhi tahi ērā 
atu waka i te ingoa pai.

E rua nga ope nunui i whakamanuhiritia e Te Arawa i te Papa i 
Ouru[21], i Ohinemutu i tēnei marama. Na te rau o te poi i nga ringa o 
nga wāhine ātaahua, na te taparahi[22], na te peruperu[23], na 
te reo marae o o tātau tīpuna, na ēnei i whakaea te taha ki te iwi Maori katoa. 
Na Te Arawa nga mahi, tau rawa iho hoki ki a tātau. Na reira kia nui a tātau 
whakamihi ki o tātau whanaunga.

Kei te taha o Te Arawa ko ōna moana whakapaipai, ko nga 
waiariki. E whitu anō nga haora e rere mai ai te tereina i ākarana ka tae mai ki 
Rotorua, e takoto ana ōna moana, e hū ana nga wai, e tū atu ana a Te Arawa i ōna 
marae. Otirā na te tangata tuhituhi kōrero ki nga nūpepa o ākarana, i haere mai 
i te taha o nga ope, o nga manuao, nāna i whakamahara ki nga Pākehā o ākarana, 
kei o rātou taha tonu nga mea tino whakamīharo o ēnei moutere, nga mea tino 
rangona ki te ao, nga waiariki, nga moana, te iwi Maori poka kē te āhua i ērā 
atu iwi Maori o te ao. Na, kei te titiro hou te iwi Pākehā i tēnei wā ki 
Rotorua, o te iwi tawhito nōna te papatipu, i tino pai rawa ai.

E koro Taupopoki, kia ora tonu koe, koutou ko o tamariki, ko o 
mokopuna, na koutou na i whakanui tātau i te aroaro o nga iwi nui o te ao. Tērā 
e whai hua ēnei manaaki a koutou. He aha hoki a te Pākehā ana manaaki, kei tōna 
āhua anō. Ko au ia he mahana rawa, whāia ka haria atu ki runga tonu i ou waka 
tipua takatū ai, tērā rā e ngoto ki te manawa, hei mānakanaka i roto i nga tau 
maha. Ma te ope nūpepa rā e pānui ki te ao te tū rangatira o te iwi Maori ahakoa 
nōu anake taua taha rā, te whakamīharo o te rarapa o te poi ahakoa na āu 
mokopuna anake ia i whiu. Te wana o te haka, ahakoa ko āu tamariki anake i 
takahi. Ka pai kia mōhio ai o tātou hoa Pākehā i konei tata nei, kei te kitea 
mai anō te iwi Maori e tawhiti.



Na Apirana T Ngata, MA, M.P., D. Lit.

Te Toa Takitini nama 50, Hepetema 1925. Whārangi 300.

[21]Te Papa i Ouru: Ko te marae tapu tēnei o Ngāti Whakaue, kei 
reira nei te whare whakairo nui, a Tamatekapua.

[22]Taparahi: Ko te tino haka tēnei a te tāne, kaore e mau rākau 
te hunga haka.

[23]Peruperu: Ko te haka tēnei a te Maori e tika ana ki te kupu a 
te Pākehā he war dance, mau ai nga tāngata haka i te rākau, he tao rānei he 
tewhatewha rānei, he taiaha rānei, he pū rānei.

Ki Te Pīpīwharauroa.

'Utaina atu ki runga i o parirau ēnei kupu e whai ake nei.'

Tērā kua takoto te whakaaro o te Kaunihera o Waiapu kia mahia 
he rori i Taumata Hapaipu ki te Kokomuka, tae atu ki te Kiritahi, ka hono atu ki 
te rori e tika ana ki Te Araroa. Ka tae mai a Raena kia haere māua, ko au hei 
arataki i a ia. No te whā o nga rā o Mei, i te tau 1910 ka tūria atu e māua i 
Whangaparoa. Ka eketia e māua a Maungarehunui ka titiro atu ki te whenua nei ki 
Tapatu e takoto ake ana, me Oweka, kaore he maunga, ka whakatauki a Raena, 'Moumou te whenua mo te Maori o nāianei hei hoatu kē mo ētahi atu hei rīhi.' Ka kite māua i te anga o te pāua e putu ana, ka pā mai te aroha 
ki a au, ka hoki whakamuri ōku mahara.

Ka pātai te Pākehā ki a au; 'He kāinga pea o konei?'

Ko ahau, 'Ae, koia nei rā o rātou na kāinga, e noho ai, e 
kōrero ai:-

E te whānau kia toa, kia uaua, kia pakari, kia mate tātou mo te 
whenua nei mo a tātou uri i muri i a tātou.'

I a rātou e kōrero ana ka rokohia e te pō, ka kii nga kaumātua 
me moe ētahi, me oho ētahi. Ka roa e moe ana ka oho ake, ka pātai ki te hunga 
mataara; 'Kaore anō kia awatea?'

Ko te hunga mataara, 'Kaore anō, ina hoki kaore anō nga whatu o 
te ata kia puta mai'

Ko te hunga moe, 'Kātahi te roa o te pō, tātou ka karakia kia 
tere te awatea.'

Ko ta rātou karakia tēnei;

Otirā kaore i kotahi ta rātou karakiatanga ka awatea. E rua, e 
toru noa atu a rātou whakahuatanga ko aua kupu anō kātahi ka awatea. To rātou 
pīrangi kia tere te awatea, kia mārama ai rātou ki te whakahaere i to rātou 
whenua, arā nga tikanga e mau ai ki a rātou te mana.

Tēnā e te iwi Maori whakaaroa te kupu nei, 'Moumou te whenua.'

Tēnā whakaarotia nga tikanga a o tīpuna. Taku whakaaro kaore he 
iwi i pai kia noho kore whenua ana uri i muri nei. I pēwhea koia o tātou mātua? 
Māku e kōrero ake tētahi wāhi, i te mea kua tīmata te raureka a te Pākehā ki te 
whenua, ka tae o tātou mātua ki te pāremata. Ko ta rātou pire he tono kia 
pāhitia he ture pai mo te iwi Maori me o rātou whenua. Otirā kaore i kotahi te 
taenga ki te pāremata, e rua, e toru, e whā noa atu. No te takiwā rawa i ta 
koutou mōkai i a Apirana Ngata, ka tae nei ki te pāremata, kātahi anō ka pāhitia 
ko te ture ahuwhenua. Ki taku mahara, kātahi anō ka rite te whakaaro a o tātou 
mātua. Inā hoki ki te mahia e koe to whenua, kei a koe te mana katoa. Na reira i 
kiia ake ai te kupu nei; 'Ka ao, ka ao, ka awatea.'

Kāti e nga whanaunga ka kite anō i te awatea me haere, me mahi. 
Kaua e tatari kia pō anō, ka haere ai, kei tūtuki koe. E kii ana ōku hapū, me 
rīhi te whenua ki te Pākehā, ki te iwi whai moni, ki te iwi pai. Me waiho tāku i 
tēnei; 'Na wai i kii he pai taua iwi?'

Tōna whakatauāki; 'Nga uri o Tamatearehe, kei runga te kōrero, 
kei raro te rahurahu.'

Kāti i konei,

Na Manihera Waititi

Whangaparāoa

Te Pīpīwharauroa nama 148, Akuhata 1910. Whārangi 10.



He Kupu Tāpiri

Ina na nga rahurahu a te rīhi: ka whakaitia te utu reti, ka 
horoia rānei. Kia mutu nga tau e 21 ka utaina te moni kapeneheihana, arā te utu 
i nga whakapainga a te kaitango rīhi, ā, ki te mea he Maori taua tangata ka āhei 
ia ki te whakatapu i ōna pānga ki roto i tana rīhi, arā ka riro i a ia taua 
whenua. I tāia e Te Pīpīwharauroa te reta a tētahi tangata o Tapatu, i kii ai ia 
pai kē atu te rīhi i te whenua. Kua riro katoa a Tapatu te rīhi te hoko. Reweti 
T Kohere

He whakamārama: Ko te ingoa mo tēnei kōrero na Reweti 
Kohere. Ko te ingoa ake i tuhia e Manihera Waititi ko, 'Ka ao, ka ao, he 
awatea'.—Nga Etita

Ki a Reihana,

E tōku hoa tēnā koe.



I tina a Retinara ki konei. Kāti, i a māua e kai ana kei a 
kōrua anake ko Te Wētini a māua kōrero. Tokotoru mātou Maori kei konei e noho 
ana, ko Wi Henare rāua ko Raniera Kerehi aku hoa. Kua mahue i a au to tāua 
kāinga tawhito. E kore e taea e au te noho i reira, i te nui o taku mokemoke. 
Hei aha ma wai e tama, kei te takoto mai he kāinga ātaahua, he kāinga pūmau mo 
tāua. E kore e hunaia e au i a koe, i te haerenga o Te Wētini tata tonu au ka 
pōrangi, e kore hoki au e mīharo. I a au e takoto mokemoke ana i runga i taku 
moenga ko au anake, ka hoki mai ki a au a tāua mahi o mua. I a Te Wētini i konei 
e whai hoa ana hei kōrerorero, hei pēhi i nga whakaaro pouri. He hoki anake te 
mahi a aku whakaaro ki to tāua tīmatanga ki te mahi, i whakamōmori ai tāua, ā, i 
ētahi wā kaore a tāua kai. Kei te mōhio rā koe ki nga mea katoa i pā mai ki a 
tāua, ā, ko to tāua mutunga he wehewehe. Kāti noa te kōrero mo nga rā uaua kua 
taha, he pā mai anō te pouri ki a au.

Kei te ahu nga whakaaro ki te whakapono. He mea uaua rawa, he 
mea pakeke. Kei te kaha te rēwera, ko tātou ia kei te ngoikore. Ināianei anō te 
rēwera kei te kii mai, 'To tinihanga, Hamaka, kei te whāwhai koe ki te whakaaro 
pakeke, kei te tamariki tonu koe, he nui nga rā mo te whakapoururu o te mata.'

Wehi ai au ki te mea atu, 'Haere ake ki muri i a au e Hātana,' 
otirā i kōrero tonu au. Huhū ana te rere a te taima. Koingo ai au kia kite i o 
tāua hoa kura o Te Aute, otirā me kite moemoe noa. He hokihoki tonu te mahi a 
aku whakaaro ki nga tau i kura ai i Te Aute. Kei te takatū māua ko Retinara ki 
te haere ki te karakia. E koro, hei kona rā.



Na Hamaka Whakaheke

Ponsonby

Te Pīpīwharauroa nama 57, Akuhata 1902. Whārangi 4 me te 5.



He whakamarama: He tamaiti mātau a Hamaka no Te Aute. I 
mua atu i tana haerenga ki Te Aute, i kura ia ki Tīpene. I haere rāua ko Reihana 
Paraone ma te waewae tonu i Te Aute ki Okoroire, te kāinga o Hamaka. I kaha ia 
ki te rapu mahi māna i ākarana, ā, i ū hoki ia ki tana mahi ahakoa te paku o te 
utu. No Hepetema, 1902 ka mate ia. I pānuitia i Te Pīpīwharauroa te reta a 
Reihana Paraone, he 

whakaatu i to rātou mate i ākarana i te paku o o rātou utu, i 
te hē hoki o a rātou mahi. I tono a Reihana kia hangā he whare mo rātou ki 
Waipapa, ā, kua oti taua whare. He tokomaha tonu nga tamariki Maori i mahi ki 
ākarana, ki Opotiki, ki Tūranga engari i hokihoki katoa ki te kāinga. E kii ana 
a Reihana kaore te Maori e whakawhiwhia e te Pākehā ki nga mahi tōtika. Ka mutu 
anō te mahi rangatira ma te Maori he ahuwhenua, engari ko te hē kua raungaiti te 
whenua ki te Maori ināianei. Reweti T Kohere

I te mea he nui nga kōrero mo te riri ki Toka a 
Kuku[24] i pānuitia e Te Toa Takitini, kātahi anō ta Te Angiangi Hau 
kōrero i pānuitia e nga nūpepa Maori. He mea pai kia whakapukapukatia tēnei 
kōrero. Na Paraire Tomoana te kōrero tuatahi i tae a Kakatarau[25] ki 
Nukutaurua[26] ki te whakataka i a Te Wera Hauraki[27] me nga 
rangatira o Ngāti Kahungunu e noho huihui ana ki Nukutaurua. Kia haere ia ki 
Toka a Kuku ki te ngaki i te mate o tōna pāpā o Pākura[28]. I tautokona 
e au taua kōrero. I whakahēngia e Takuta Wi Repa o Te Whānau a Apanui. I 
whakahēngia e Te Angiangi Hau ta Takuta Wi Repa. Tekau marama i muri mai ka puta 
nga kōrero a Kopu Erueti[29], he tautoko i ta Tutere Wi Repa engari 
kaore he whakahē i ta Te Angiangi Hau. Tētahi pai anō o nga kōrero a Te Angiangi 
ko tana tuhinga i nga ingoa o nga rangatira nunui o Ngāti Kahungunu o ērā rā.



Ki nga Etita o Te Toa Takitini,

E hoa ma inā aku kōrero i rongo ai au ki ēnei o o tātau pakeke 
mo te taenga mai o Kakatarau ki Nukutaurua nei. Na te rongo ka tae ki Waiapu ina 
nga tāngata katoa o Wairarapa, o Heretaunga, o Te Wairoa kei Nukutaurua nei, ka 
haeretia mai nei e Kakatarau o Waiapu, he whakataka i a Te Wera, tae noa ki a 
Ngāti Kahungunu katoa, e noho huihui ana i Kaiuku[30] . Ko nga rangatira 
ēnei i kōrerotia mai ki a mātou o nga iwi e noho nei;

E rua nga take o te haerenga mai a Kakatarau;

tuatahi; he maungarongo ki a Ngāti Kahungunu o Heretaunga

tuarua; he tono kia haere ki te ngaki i te mate o tōna pāpā o 
Pakurahoia rāua ko Te Pori o te rangi[31] .

Ko te tono tuatahi ki a Ihaka Whaanga, no muri ka tono ki a Te 
Whareumu, no muri rawa ki a Te Wera Hauraki. Ko te whakaaetanga ka haere nei te 
ope taua o Nukutaurua arā a Ngāti Kahungunu me Ngāpuhi, i te tau 1836. E waru 
tekau nga pū a Ngāpuhi.

E whakaae ana ahau ki ētahi o nga kōrero a Reweti Kohere i te 
kōkiri a te ope a Tuteranginoti[32] arā a nga iwi i haere mai i waho o 
Toka a Kuku, ka whāia mai a Ihaka Whaanga rāua ko Marino, te tamaiti a Te Wera, 
ka rere a Ihaka ka mau ko Marino. Na konei i whakaoho katoa, nga hapū nei a 
Ngāti Kahungunu, a Rongowhakaata, a Te Aitanga a Hauiti me Ngāpuhi, ka kōkiritia 
mai e te matua ki waho o Toka a Kuku, kātahi ka pūhia e Ngāpuhi, kaore i 
rikarika te mate o te tangata, i whakairitia nei ki runga whata. Ko nga mea i 
noho atu i roto o te pā i ora. Koirā hoki te kaupapa o te waiata a 
Eraihia[33] i te 



whakapuaretanga o te whare o Te Aitanga a Hauiti, e mea rā; 

'Ki a Hikataurewa,[34]te kaitiakiO taku whata kao i Toka a Kuku.'

Kei te hē hoki te kōrero a Wi Repa e kii rā e rima anō tāngata 
i mate, arā i tārewatia i taua riri.

Mo nga kōrero a Wi Repa e mea nei, 'E kore e hinga a Toka a 
Kuku ma Hongi rā anō', a puta rawa hoki mo nga pā nei mo Matakitaki me Mokoia, 
na Hongi rawa kātahi anō ka hinga. E hoa ko wai hoki a Te Wera, hua atu no tērā 
tātai tonu hoki i a Hongi, no Ngāpuhi tahi rāua, tokorua whai pū katoa.

Heoi anō



Na Te Angiangi Hau

Te Toa Takitini nama 109, Oketopa 1930. Whārangi 2161.

[24]Toka a Kuku: Ko te kurae i Te Kaha, he pā nui, he pā kaha. Ko 
te riri whakamutunga tēnei i waenganui i Ngāti Porou me te Whānau a Apanui. E 
ono nga riri o mua atu. Kotahi anō te take mai o ēnei iwi, ā, kei roto hoki te 
Whānau a Apanui i te rohe whānui o Ngāti Porou. Kei roto i aku kōrero, 'The 
Story of a Maori Chief', taku whakaaro mo te kino o ēnei iwi tētahi ki 
tētahi, arā mo te pīhautanga a Makahuri i a Tamahae i Puputa. Kei te hē nga 
kōrero mo Toka a Kuku i tāia ki Historic Poverty Bay.



Whānau a Apanui me Ngāti Porou

[25]Kakatarau: He tuakana no Mokena Kohere, kaore ana uri i te 
ora. I tuhi ia ki te Tiriti o Waitangi.

[26]Nukutaurua: Ko te Māhia Peninsula.

[27]Te Wera Hauraki: He rangatira, he toa no Ngāpuhi, he roa te 
wā i noho ai ia ki Nukutaurua, i huihui ai nga hapū o Ngāti Kahungunu ki raro i 
a ia, ko 

Heretaunga hoki i nohoia e Ngāti Tūwharetoa, e Waikato.

[28]Pākura: Pāpā o Kakatarau rāua ko Mokena Kohere, i mate ki te riri ki Wharekura i te tau 1829.

[29]Kopu Erueti: He rangatira no Te Whānau a Apanui e noho rā ki 
Maraenui. Kaore ōna take ki Toka a Kuku, no Te Whānau a te Ihutu kē hoki tērā 
pā.

[30]Kainuku: He Pā rongonui kei Nukutaurua

[31]Te Pori o te rangi: Ko tētahi tēnei o nga rangatira o Ngāti 
Porou i hinga ki Wharekura, he tipuna no Te Houkamau.

[32]Tuteranginoti: Ko tētahi tēnei o nga rangatira nunui o Te 
Whānau a Apanui i mate. I mauherehere ka patua, kei runga rā hoki i a ia nga 
toto o Pākura, o Te Pori o te rangi, o Marino.

[33]Eraihia: He waha tātaki no Nukutaurua, he tangata tino 
ngahau.

[34]Hikataurewa: Ko te ingoa tēnei o te Whānau a te Ihutu, i 
runga i nga mahi māna, i nga mahi whakatāne. Ahakoa te taumaha o nga kupu o te 
waiata a Eraihia kihai i mamaetia, he mahi tākaro hoki. I nga kōrero a Tiaki 
Mitera i tana pukapuka i huiana nei ko 'Takitimu' i mea ia na Ngāti Kahungunu te 
riri ki Toka a Kuku. Kei te hē. Ko Kakatarau te upoko o nga taua katoa. Koia nei 
ta Ngāti Porou kōrero.

Kei te kākahu a Hinetautope[35] i ōna kākahu, he 
mahiti,[36] rākai rawa i a ia ki te kōtore[37] huia. Ka mau ki 
tōna mere parāoa,[38] ka piki ki runga o te tuanui o te whare, ka 
karanga ki te ope, 'Whakarongo mai e nga iwi katoa e takoto nei, mai rānō i 
Wairarapa, ā, tae noa mai ki Wharekahika.'

Ka hui katoa te ope, ka titiro ki a Hinetautope e tū ana, ka 
whakarongo hoki ki ana kupu. Ka karanga anō ia, 'Whakarongo e nga rangatira mai 
rānō i Wairarapa, ā, tae noa mai ki Wharekahika. Whakarērea, whakarērea rawatia 
atu o tātau atua Maori, ā, e tērā tohunga, e tērā tohunga, i roto i a tāua e 
takoto nei. Ka ngaro, ka ngaro, ka ngaro tāua ki te kore e whakarangona nga 
tohutohu a Taumatākura.[39]Akuanei tonu ka whakarangona to hoariri e 
haramai ana, kaore te hunahuna te aha.'

Ka mutu ōna kupu, tā tonu ia i tōna tūranga. Ka whakatika ko 
Kawekairangi, ko Tutepokihirangi, ko Kaiatekokopu, me ērā atu rangatira o 
Heretaunga, o Te Wairoa, a Ngāpuhi, a Te Wera,[40] tae noa mai ki nga 
rangatira katoa o te ope ki a Te Kani a Takirau[41] puta noa ki a Te 
Houkamau ki waho[42]. Ka mutu te whakaaetanga a te ope me nga rangatira 
katoa kia whakarangona i nga tohutohu a Taumatākura.

Ka tū hoki ia ki runga ka karakia ki te ope. Ka mutu ka tīmata 
ia ki te kauwhau. E kiia ana he roa te kauwhau a Taumatākura, he kauwhau 
ngahau[43]i nga riri i whati noa atu ai te hoa riri i te wehi o te Atua 
i runga i a Iharaira. Ka karakia ka pō tonu hoki. Ka māoa te kai i tōna takiwā 
anō o te ata, ka mutu hoki te karakia, ka karangatia e ia te ope, kia whā rau, 
hei ope māna. Ko tētahi whā rau me noho tonu i roto i te pā me te rua mano. E 
kiia ana hoki e waru rau tonu te kairākau[44] o te ope, ma te 
akunga[45] ka toru mano ai. Ka tū te whā rau kātahi 
ia ka tohu ki te whā rau me te rua mano mo roto i te pā. Ko te hoariri ko Toka a 
Kuku,[46] whakaeke mai me riri tonu i roto o te pā, kaua rawa hei puta 
ki waho, kia waiho a waho ma tana ope whā rau anake. Otirā ki te kore te hoariri 
e whakaeke i te pā me noho tonu kaua e whai i a ia. Ka karanga e Taumatākura kia 
puta ki waho, kia kōkiri whakarunga. Ka kitea atu nga iwi o roto o te pā e 
whakatakoto ana i ana matua. I tū te ope ki te peruperu, na Te 
Whatuiapiti[47]te peruperu. Anei na nga kupu;

Kei te aue anō a Whakatāne, kei te karanga, 'Te 
Wharau[48] e, whenua i waiho, ka ngaro te tanga i te waewae, i te Atua 
o Kakatarau.[49]

Na Mohi Turei[50]

Te Pīpīwharauroa nama 149, Hepetema 1910. Whārangi 11.

[35]Hinetautope: He wāhine rangatira no te Tairāwhiti. Ko tana 
uri i te ao ko Wi Pere Te Amaru, Tolaga Bay.

[36]Mahiti: He kākahu huru kuri.

[37]Kōtore huia: Ko nga pare o te humaeko o te huia - tail 
feathers.

[38]Mere parāoa: He patu iwi tohora. He parāoa te ingoa ki te 
Maori mo te sperm whale.

[39]Taumatākura: Ko Piripi Taumatākura no Ngāti Porou. I riro 
whakarau i a Ngāpuhi. Na Te Wiremu Parata i whakahoki mai ki te kāinga rātou ko 
nga rangatira tokowhā o Ngāti Porou i kawhakina nei e te kaipuke. Ahakoa kaore 




anō a Taumatākura i iriiritia nāna i kauwhau te Rongopai ki a 

Ngāti Porou. He kōwhatu whakamaharatanga ki a ia kei Whakawhitira. ko te ipu 
iriiritanga i te whare karakia i Tikitiki he whakamaharatanga anō ki a ia.

[40]Te Wera: Ko Te Wera Hauraki o Ngāpuhi i noho ki Nukutaurua, 
Māhia, a, hui mai nga rangatira o Te Whatuiapiti, o Te Wairoa, ki raro i a ia 
kia ora ai i ana pū e 50. I hoki a Te Wera ki Ngapuhi.

[41]Te Kani a Takirau: Rangatira nui o Uawa, o Te Tairāwhiti.

[42]Te Houkamau: Ara Iharaira Houkamau, rangatira o Ngāti Porou

[43]Kauwhau ngahau: I tapokere a Ngāti Porou ki te whakarongo ki 
a Taumatākura. I ngahau ai ana kauwhau i rite hoki ki te kōrero pūrākau.

[44]Kairākau: Ko nga tino toa o te ope, ko te upoko o te kōkiri.

[45]Akunga: Ko te nuinga o nga toa o te ope, hāunga nga 
kairākau.

[46]Toka a kuku: Ko te pā nui, i te kurae o Te Kaha. Ko te riri 
ki Toka a kuku he ranga i nga mate o Ngāti Porou i Wharekura arā o Pākura, o Te 
Pori me ētahi atu. Ko te riri whakamutunga i waenganui i Ngāti Porou me Te 
Whānau a Apanui, no te tau 1836.

[47]Whatuiapiti: Ko te ingoa tika tēnei mo nga iwi o Heretaunga, 
ko te tūturutanga o Ngāti Kahungungu ki nga iwi o Te Wairoa.

[48]Te Whārau: Ko te rangatira o Te Whānau a te Ihutu. He tīpuna 
no Waikura Tautuhi o rongo.

[49]Kakatarau: Tama a Pākura, tuakana o Mokena Kohere. Nāna i 
karanga te haere ki Toka a kuku.

[50]Mohi Turei: Ko tētahi o nga minita tuatahi o Ngāti Porou. He 
pūkōrero, he tohunga no te Reo Maori.

Hei mokopuna ma Porourangi a Tumoanakotore. Ka moe i nga wāhine 
tokorua, Rutanga te tuakana, ko Rongomaitauarau te taina. Tokorua moe anake i a 
ia. Ka mate a Tumoanakotore, ka rite nga rā e tangihia ana ki to te rangatira 
tangihanga, ka takaia, ka kawea, ka whakairia ki runga ki te kauere, e tata ana 
ki Waiomatatini. Ko te toma[51] koiwi, ko Parororangi, kei runga tata 
ake kei te maunga. Kia taka te tau, kia pirau, ka kawe ai nga iwi ki taua toma. 
Ka hoki nga tāngata whakairi ki te kāinga, ka whiti i tētahi awa iti nei, ka pā 
te waha. Ka tū, ka whakarongo. Ka karanga anō. Ka kii rātou, 'Me te mea tonu ko 
te waha o te koroua nei.'

Ka whakahū ake rātou, ka akiaki iho te waha, 'Kei te ora tonu 
au, tukuna au ki raro.'

Ka hoki te whānau, ka titiro ake ki te kauere rā. Ka whai te 
waha, 'E titiro tonu ana aku whatu,[52] ka whakairia oratia au?'

Te Take Mai o te Ingoa, Tuwhakairiora

Ka tukua, ka wetewetea nga takai, ka arahina ki te kāinga. He 
maha ōna tau i ora ai kātahi anō ka tino mate.

Ka moea e tana tama e Ngatihau, a Te Ataakura, te tamāhine a 
Poroumata he wāhine māna. Kei te tangi tonu ki tōna pāpā[53] i kōhurutia 
rā e Ngāti Ruanuku, ka hapū, ā, ka whānau he wāhine. Ka tino kaha rawa tōna 
tangi me tōna mamae, ki tana mahara hoki he tāne hei ngaki i te mate o tōna 
pāpā. Ka huaina e ia te ingoa ko Te Aomihia ko nga ao i mihi ai tōna pāpā, i 
haere rā ki te moana, ā, i kōhurutia ai.

Ka hapū anō a Te Ataakura, noho rawa atu rāua ko te Tāne i 
Opotiki, me te tangi tonu anō ki tana pāpā. I a ia e tangi ana ka takatakahi te 
tamaiti i roto i a ia, kātahi ia ka whakatauki iho:-

Whānau ake he Tāne, ka huaina te ingoa mo tōna tīpuna, ko 
Tumoanakotore i whakairioratia. Ka whakapotoa ko Tuwhakairiora.[54]

Na Mohi Turei

Te Pīpīwharauroa nama 129, Hanuere 1910. Whārangi 7.

[51]Toma: E mea ana au ehara tēnei i te kupu Maori engari he kupu 
Ingarihi mo te tomb arā urupā. Ko te kupu a te Maori mo nga wāhi tauraki 
koiwi he hore. He tikanga tonu na nga kaumātua te tango i nga kupu 
Pākehā, ka pōhēhē he kupu Maori, ina hoki kei te pōhēhē rātou he kupu Maori te 
pōhara. Ehara kau. Ina na ki te Pākehā, 'poor'.

[52]Whatu: Ko te kupu tēnei a Ngāti Porou mo te kanohi, te 

kupu tika. E kii ana ko Te Aungira, he rangatira no Ngāti Porou, i tana waiata, 
'E hura o kanohi', kaore i ki, 'E hura o whatu.' He huhua nga rerenga o tēnei 
kupu o te whatu. Ki a Ngāti Porou te kouka he kāuka engari hoki he whenua 
kei Waiapu ko te Ahikouka te ingoa. Ko te ingoa pai mo te kauka he ti, 
ehara i te tea.

[53]Pāpā: Ko tētahi kupu whakamīharo tēnei. Kāhore ōna tūpuna 
Maori, he pōriro. He Pākehā katoa ōna tūpuna. E koro, e Mohi! Kaore ia a te 
Maori kupu mo te pāpā, he pāpā tonu hoki pea o te Maori? Na te Paipera i 
whakakotiti te Maori, ā, kei te kotiti tonu. Whakahoutia nei te Paipera e te 
komiti a Apirana Ngata, ka kotiti anō. Kaore rātou e mōhio ki te ingoa a te 
Maori mo te pāpā engari mo te whaea mo te kōkā. I tika rawa te Paipera, e kii 
nei, 'E to mātou matua i te rangi, kia tapu to ingoa.' He ingoa anō ia ta te 
Maori mo te pāpā he matua. A, kei te kotiti tonu. E kii ana Ngāti Porou, 'Kaore 
e motu i te toki. 'Kāti e mahi i ta koutou mahi. Kia kaha!

[54]Tuwhakairiora: Ka whakapotoa anō, ka kiia ko Tuhaka. He 
tokomaha nga Tuhaka o Ngāti Porou.

1 Nga Atua Maori Ira Tahu 42

2 He Waka Pakepakeha Mohi Turei 45

3 Te Reo Maori Reweti T Kohere 47

4 He Huarahi mo te Reo Maori Reweti T Kohere 49

5 Ko te Reo te Kaupapa o te

Maoritanga Lord Montgomery 50

6 Nga Tikanga Pai a te Maori Reweti T Kohere 51

He pātai mo te āhua o nga Atua o te Maori i te wā kāhore anō te 
Pākehā kia tae mai ki ēnei motu. He pātai tika otirā he take nui, he take uaua, 
ā, ma wai hoki e whakahoki te pātai? Kua ngaro hoki nga pū wānanga o raurangi. 
Kua kore nga whatu[55] o te whare wānanga, nga koeke, kua heke rātou i 
Tāhekeroa ki te muriwai hou ki Rarohenga.[56]I whakamārama mai a nehe 
ma, i piki ētahi ma te toi huarewa[57] ki te toi o nga rangi, arā, ki te 
runga rawa o nga rangi tūhāhā.[58] Ka tae atu nga wairua o tēnei ao ki 
reira, ka pōwhiritia mai e nga māreikura[59] o roto o 
Rangiatea.[60] Manohi anō nga atua ririki, nga atua kahurakiraki 
nei, e āhua mārama ana ēnā. Engari i nga atua nunui me āta titiro tātau ki taua 
rōpū. Ko te mahi a nga tūpuna he titiro ki nga mea kaha o te ao me te 
whakatangata i aua mea, arā, ka whakaahuatia nga ingoa me te mea nei he tangata 
tonu. Na, kia whakamāramatia e au ētahi o aua mea kia kitea ōna hāngaitanga.

Tuatahi Tēnei atua a Tawhirimatea, e karakia nei nga 
kaumoana o neherā ki taua atua i a rātou i waho i te moana. Ko taua atua ko te 
hau tonu e pupuhi nei, arā, ka kiia e nga koeke kei a ia nga hau katoa. Koia nei 
te whānau puhi, ko aua hau o te takiwā. Koia nei nga uri a Huru te arangi rāua 
ko Tonganuikaea, nāna a Paraweranui, i moe i a Tawhirimatea, kia tonoa mai te 
whānau puhi hei patu, hei whiu i te Tini o Poto, i tukuna nei e 
Whiro[61] hei patu i a Tāne. Kua tino mārama 

te hāngaitanga o Tawhirimatea; koianei nga hau o te takiwā kei 
te marae o Wātea e taka āwhio ana.

Tuarua Ko Tangaroa; he aha rā tōna tīwai o tēnei atua, e 
uru nei tōna ingoa ki nga karakia a nehe mā, e ka haere rātou ki te hī ika. Tōna 
hāngaitanga o tēnei ingoa he ika, koia nei te takenga mai o nga ika o te moana, 
o te wai maori. Koia nei a Tangaroa-ara-rau, e whakataukitia nei e nga tāngata, 
e haere rātou ki te tuku hīnaki.

Tuatoru Ko Tāne. He ingoa nui tēnei. Hau ana te rongo ki 
nga motu katoa o Hawaiki. Nāna nga mahi nunui, nāna nga rākau e tipu mai na i rō 
ngahere, nāna i hanga a Hineahuone ki te puke i Tuanuku;[62] nāna hoki i 
tiki nga kete o te wānanga i te Toi-o-nga-rangi, arā i Tikitiki-o-rangi. Na, 
mehemea ka tirohia katoatia nga kōrero mo Tāne, timata atu i Aotearoa nei, ā, ka 
mutu mai ki Hawaiki, ka tino mārama te hangatanga o tēnei atua. Koia nei te rā e 
tū iho nei i te poho o Rangi, koia nei a Tamanuiterā. Ka kiia te rāwhiti ko te 
Ara-ura-a-Tāne; ka kiia a Rarohenga, arā, a Te Reinga ko te Kāinga-huna-o-Tāne, 
kei kona hoki ia e huna ana i a ia i nga pō. He nui nga kōrero mo tēnei atua e 
kore e taea te tuhi atu kei totohu te waka.

Tuawhā Ko Rongo. He ingoa nui anō tēnei. Ka nui nga 
karakia ki tēnei atua, e ka tahuri te tangata ki te tiri i te kūmara, ki te 
hohou rānei i te rongo, e ka mutu te pakanga. Kei Hawaiki anō nga kōrero e 
mārama ai te āhua o tēnei atua. E kii ana nga Maori o reira i te wā i piki ai a 
Hina ki te rangi, ka mahue tērā ingoa, ā, ka kiia tōna ingoa hou ko Rongo. Na 
kua mārama te taha ki a Hina, he nui hoki nga kōrero mōna. Koinei te marama; 
tētahi ingoa ōna ko Hina-i-te-iwaiwa, i uru nei tōna ingoa ki nga karakia i te 
wā e whakamamae ana te wāhine i te rauru motu hoki. Tēnei anō nga kōrero e pūmau 
ai tēnei kii, ko te marama tonu a Rongo.

Ko Io ōna ingoa, ko Io-matua, ko Io-matua-kore, ko 
Io-mata-ngaro, ko Io-mata-aho, ko Io-te-wānanga. E tika ana kia rukea atu ētahi 
o nga atua i te mea ko Io te kaipaihere o aua atua katoa; engari tēnei atua. 
Koinei te tino atua o te Maori o Aotearoa, o Rarotonga, o Tahiti me ērā atu motu 
o te Moana-nui-a-Kiwa, o Tahora-nui-atea. Ko ia te atua kaore nei i whāngaia 
pēnei me Tāne, me Tangaroa, me Rongo. Kaore kau he patunga tapu ki a ia, arā, he 
raukakai. Kaore he karakia e ahu ana ki a Io mo nga mahi kino o te ao: patu 
tangata, mākutu, aha rānei. Kaore hoki he karakia ki a ia mo nga take ririki 
engari mo nga mea nunui anake, nga take e puta ai he painga ki te 

tangata. Kaore kau he kino e puta ana i taua atua, e ai ki ta 
nga koeke, nga pū wānanga o raurangi.

Tirohia nga atua katoa o nga iwi Maori o te ao, kaore nei e 
kitea tētahi atua hei whakarite ki a Io. Nāna hoki nga mea katoa o te ao, o 
tēnei ao e nohoia ana e te ira tangata, me ērā ao atu hoki. E pai ana kia 
whakakorea atu nga atua Whiro, engari tēnei. He tohu tēnei no te kaha o nga 
tūpuna o te iwi Maori ki te kimi mātauranga, i te takenga mai o nga mea katoa o 
te ao tūroa. I puta nei ēnei kupu i te whatu o te whare wānanga, arā i te 
tohunga ahurewa. 
'Kotahi tonu te ariki o nga mea katoa;Kotahi tonu te matua o nga mea katoa;Kotahi te wairua o nga mea katoa,I puta i roto i a Io-taketake.'

Ki te whai tonu te tangata i nga tapuwae o Matemahora, ka kiia 
tēnā tangata he Toimatua, he Toiora, ā, ma hūhū, ma hāhā, ma te kunawhea ia e 
tauawhi ki te urunga tapu o Uenuku. Tēnei te maioha atu nei ki nga pū wānanga o 
neherā, nga tāngata rōpine i nga ohaohatanga a nga koeke kua wehe atu nei rātou 
i taiao ki taiwhetuki,[63] oti atu, e kore a muri i a rātou e korouatia 
mai anō. Manohi he whārangi rau angiangi ta tēnei whakareanga he rauhī ki roto i 
te pūtea whakanakonako, hei pupuri mai i te taonga i korounuitia e nehe mā. Ko 
wai ka kite atu i te mutunga mai o te ara muhu. He ara one e kitea tūranga 
tapuwae, nāwai te ara pūkake-nui-o-Hinemoana e kitea e mata tapuwae. Me te hoki 
tonu o te mahara ki te pepeha a nga kauwheke; 
'Ka riro hei au heke, e kore e hoki ki tōna mātāpuna 
anō.'



Na Ira Tahu

Te Toa Takitini nama 25, Akuhata 1923. Whārangi 6.



He whakamārama: He tokomaha nga atua Maori kāhore i 
whakaahuatia e Ira Tahu. Anei ētahi; ko Rehua, ko Tunuioteika, ko Tamaiwaho, ko 
Ruamano me ētahi atu, otirā me whakamihi a Ira Tahu mo āna kōrero, mo te pai 
hoki o te Reo Maori, to tāua reo ātaahua ka mua nei. Reweti T Kohere

[55]Whatu: Ka uru te tamaiti ki te whare wānanga ka horomia e ia 
he whatu arā he kōwhatu o te mātauranga. He akonga anō te whatu.

[56]Rarohenga: Te Reinga.

[57]Toi huarewa: He aka piki whakarunga. E mea ana ko te waiata; 

'Piki ake, kake ake, i te toi huarewa

Te ara o Tāwhaki i piki ai ki runga.'

[58]4 Rangi tūhāhā: Rangi motuhake.

[59]Māreikura: Ko nga atua wāhine pakupaku o te rangi; ko nga 
atua tāne he whatukura.

[60]Rangiatea: Ko te kāinga o Io, he wharekura no Hawaiki, ā, he 
ingoa anō mo Hawaiki.

[61]Whiro: Ko te atua o te mate.

[62]I pokepoketia a Hineahuone e Tāne ki te one i Kurawaka.

[63]Taiwhetuki: Te whare o te mate.

Ka tae ki ōna pō, he tangaroa, he whaititiri papa te ingoa, ka 
tirohia nga tohu o te marino, o te hau-kore. I te atapō tonu, kaore anō kia toko 
nga kawainga o te ata, ka mānu nga waka hei mau ana te hau tuawhenua arā, te 
taraki.[64]Ka rere, ao rawa ake i te ata ka tae ki te 
tahora,[65] ka mānu, ka tukua nga punga, ka hī i te ika, i te tarakihi. 
Ka marunga rawa mai te rā, ka kitea atu he waka e hoe ana mai, i ahu mai i 
tawhiti. He roa te waka, he tokomaha nga tangata ki te hoe, i tētahi taha, i 
tētahi taha, me nga kapa tāngata anō i waenganui, me te tangata hauta anō e tū 
ana me te tangata anō i te kei e tū ana. Tika tonu mai ki te waka o uta kua tau 
rā. Ka wehi nga tāngata o te waka e hī rā, ka mahara he waka taua, me to rātou 
mahara anō kāhore rātou na e hoe ana i te waka taua. Ka mānu mai te waka rā, ka 
uta nga hoe ki runga. Ka noho te kaihautū me te tangata tū, ka tū te tangata o 
te ihu, ka tukua te punga. Ka whakapae te mānu a te waka rā ka rite ki to rātou. 
Ka kitea atu te roa o te waka nei me te tokomaha o nga tāngata o waenganui. Kei 
te tangotango nga mea i nga taha i a rātou aho, kei te maunu, kei te maka ki te 
moana. He rite tonu hutinga, e whā, e rima, e ono ika ki runga ki nga matau o te 
aho, pērā tonu tētahi taha, tētahi taha. Kua kore te wehi o nga tāngata o te 
waka Maori, kua ngahau atu ki te mau o te ika, ki te huti a nga tāngata katoa o 
te waka rā. Ka kī te tangata o te turehu kia hūtia to rātou punga, ka hoe atu 
rātou ki reira ki te wāhi e kapakapa ana te kai a te tarakihi. E hoe atu ana 
rātou kei te pōkai te iwi rā i a rātou aho. Ka mānu te waka tangata Maori, ka 
titiro atu ki te āhua o te tangata, he rerekē noa atu. Ka tū te tangata o te ihu 
o te waka rā ki te huti i te punga, ka mau katoa nga tāngata i

waenganui ki te taura matua, ka kī te waha o nga tāngata o 
runga o te waka. I pēnei nga kupu i a rātou e huti ana; 


'Ka whakatakotoriaKi te ika te wā o TuE ko te tae o TuE kori rari'

Kua eke te punga, kua mau ki nga hoe, kua kori katoa, kua 
kōrero i to rātou reo. I pēnei na te āhua ki te whakarongo atu:- 

'Pakepākehā, pakepākehāHoihoi hii, hoihoi hii Hihi hii, hihi hii' 


Ka tino kitea atu hoki te āhua o nga tāngata, he tūrehu, he 
pūnehunehu, he mā, he mā korako, he whero tākou; pērā ana te āhua o nga kanohi. 
Kua huri te ihu o te waka, ka ahu atu anō ma tōna hoenga mai rā. Kei te tū anō 
te kaihautū me te tangata o te tūrehu. Kihai i roa kua maiangi noa ake te waka 
ki runga o te moana me te hoe noa iho te iwi rā ki runga o te takiwā, ngaro atu 
ana hoki ki roto o nga kapua.

Kātahi ka mōhio nga Maori nei he tūrehu, he patupaiarehe, he 
aparangi,[66] he atua kahukahu, kōwhiowhio. He maha ana nga kitenga i 
mua atu, i muri mai, e mau nei ana nga haka a taua iwi atua, huaina iho te ingoa 
a te wāhi i haka ai, 


'Ko haka a te atua' 


No mua noa atu te kitenga o te waka o nga tūrehu i te taenga 
mai o te kaipuke o Kapene Kuki. I te kitenga atu o nga koroua, o nga kuia i te 
kaipuke o Kapene Kuki, ka karanga, 'He motu, he motu rere mai no tawhiti ina e 
tere mai nei na.'

Ka titiro atu ki nga hēra, ka karanga, 'Aha, he mea he kapua i 

te rangi nga rā o te motu e tere mai nei'

No te tukunga o nga hēra no te rīwhitanga, ka titiro atu ki nga 
rewa, arā, ki nga maihe, me nga kurupae, me nga rīkini, ka karanga anō 'E i, me 
he uru rākau tonu no tahaki, hikitia ai ki te moana, te moutere e tū mai nei.'



Na Mohi Turei

Te Pīpīwharauroa nama 153, Hanuere 1911. Whārangi 4.



He whakamārama: Arā atu te roanga o nga kōrero nei. Na 
Reweti i whakapoto mo tēnei pukapuka.—Nga Etita

[64]Taraki: I te uinga a Kapene Kuki ki nga Maori o Uawa ki te 
ingoa o te whenua ka mahara rātou e ui ana ki te ingoa o te hau, ka kiia atu e 
rātou he taraki, ka huaina a Uawa e Kapene Kuki, ko Tolaga Bay.

[65]Tahora: Ko te moana nui kei reira nei te tarakihi. He wāhi 
raorao, kei te hurutu tonu.

[66]Aparangi: He atua whiro arā kino, he pērā anō te atua 
kahukahu. He ingoa anō mo te ope rangatira, mo te tira kahurangi.

Na Apirana Ngata tonu te kōrero e toru nga mea hei ākonga ma te 
tamaiti Maori, tuatahi ko te Reo Ingarihi, tuarua ko te Reo Ingarihi; tuatoru ko 
te Reo Ingarihi, arā, kotahi anō te mea hei ākonga ma a tātou tamariki, ko te 
Reo Ingarihi anake. Ko te Reo Ingarihi te kūwaha, te huarahi rānei ki nga mea 
katoa, hei painga mo te tangata. He tohu hoki tēnei e kiia ai te tangata, he 
tino tangata, arā tōna reo. E kiia ana he tino pai te Maori ki te whakaahua i 
nga kupu o te Reo Ingarihi.

Otirā ma te mōhio o te Maori ki tōna reo ake e kiia ai ia he 
Maori. I kōrero a W. H. Wills, kaiwhakaako o Te Aute i tana pukapuka, kotahi 
toru nga tamariki o Te Aute he mōhio ki te Reo Maori, kotahi toru anō kāhore i 
mōhio rawa, kotahi toru kore rawa i mōhio.

Ki tōku whakaaro i pai ai te Maori ki te kōrero i te Reo 
Ingarihi na tōna reo ake, he reo pai hoki, he reo ngāwari. I reka ai te Reo 
Maori na te kii tonu i nga reta pakupaku arā, i te a, e, i, o, u, e kiia nei e 
te Pākehā he vowels. Ko tētahi take anō na te mea e kiia nei e te Pākehā 
ko te passive voice. Na tēnei tikanga i ngāwari ai te kupu, i pai ai te 
tangi o te kupu. Ina hoki te kupu aroha ka meatia, arohaina; te 
haere ka haerea; te karanga ka karangatia; te horomi ka 
horomia; te oma ka omakia. Kāhore he reta taikaha o te Reo Maori. 
Kua whakaritea ko te Reo Maori tētahi take mo te tohu B.A.; mo te school 
certificate. Ka nui tēnei, ma muri e whai atu.

He tino ngāwari te kōrero i te Reo Maori engari hoki uaua atu 
ki te Pākehā. Ko te mea nui kia tika tonu te whakahua i nga vowels, a, e, 
i, o, u, Ma nga vowels e whai reo ai nga reta nunui te; h, k, m, n, p, r, 
t, w, ng, wh. Kia tika te whakahua i te 'ng'. Kaua rawa e kiia te 'ng' he 'na'. 
E rite ana te 'wh' ki te 'when'. Kaua rawa e kiia he 'f'. I kiia ai te Reo 
Ingarihi e te Maori he reo kihi. I kihi ai na nga reta;

s, c, g, p, t. Kāhore rawa he reta a te Reo Maori he kihi.

Ki te tatau i te tangata me pēnei, tokotahi, tokorua, tokotoru, 
tokowhā, tokorima, tokoono, tokowhitu, tokowaru, tokoiwa, ka mutu; mo te tangata 
anō me pēnei he tokomaha, he tokoruarua. Ki te tatau tāngata kaua rawa e 
wareware te toko.

He tokomaha nga tāngata me nga tamariki kei te pōhēhē ko te 


north ko runga, ko te south ko raro. Kei te hē tēnei. Ko te 
north ko raro ki te Maori; ko te south ko runga; ko 
te tonga rānei. Ko te northerly wind he hau raro. Ki a 
Ngāpuhi ko raro te Rerenga Wairua, ko te hiku hoki tērā o te ika; ko 
runga a Whanganui-a-Tara, ko te upoko hoki tērā o te ika. Kaua e 
wareware.

Kāhore te Reo Maori e pīrangi ki te personal pronouns mo 
nga mea ehara nei i te tangata. Inākoa hoki; I put the horses in the paddock; 
they are still there. Kia pēnei; Nāku i puru nga hoiho ki te taiapa, kei reira 
tonu. Ka hē ki te kii, kei reira tonu rātou.

The horse is not there, it broke the rope. Kāhore te hoiho i 
reira, i motu te taura. Ka hē te kii, i motu i a ia te taura.

No te Paipera; 'E mea ana te Ariki ki a rāua māna, na ka tukua 
tonutia mai rāua e ia.' Tika kē atu kia pēnei; 


'E mea ana te Ariki māna, na ka tukua tonutia mai e ia' 
(Matiu xxi.3.) 

'E mea ana te Ariki ki a ia mōna' Me pēnei, E mea ana te 
Ariki māna (Maka xi.3.)

Kua ngahoro ōna pūawai,

'Me pēnei', Kua ngaro nga pūawai.' (Hemi i.11.)

'Ki te kāinga kāhore ōna pirau, kāhore ōna poke.'

Me pēnei 'Kāhore he pirau, kāhore he poke.'(1 Pita i.4.)

Ka mārama tonu ahakoa i kapea nga personal pronouns. I 
ētahi wā me waiho tonu te personal pronoun kia mārama ai engari pai kē atu me i 
tāia te kape.

He reo no te tamariki, kei runga a Rangi i te one, Rangi is on 
the beach.

Me pēnei. Kei te one a Rangi.

Anei anō tētahi reo o te tamariki, kei te taha a Rangi a Taki, 
Rangi is with Taki. Me pēnei kē. Kei te taha o Rangi a Taki.

He tikanga pai, kia kauā nga mātua kāhore nei e mōhio ki te Reo 
Ingarihi, e kōrero i te Reo Pākehā ki a rātou tamariki. Wāiho ma nga tohunga, 
arā, ma te kura e whakaako, engari me whakaako nga mātua 





i a rātou tamariki ki te Reo Maori.



Reweti T Kohere

Rangiata

East Cape

Kei te kaha te piki o te tokomaha o te iwi Maori engari ko te 
Reo Maori kei te heke tonu atu ki te pō, ā, āpōpō ka kore he reo motuhake mo te 
iwi Maori, ka mutu anō he reo ko to te Pākehā. He mate nui tēnei. Ka ngaro to 
tāua Maoritanga ina ngaro to tāua reo te pou tokomanawa o to tāua Maoritanga.

Ko tētahi huarahi e ora roa ai to tāua reo me whakaako i nga 
kura Maori, kāhore he huarahi kē atu. E ririki ana anō nga tamariki ka whakaako. 
Me kī pēnei e au na, kei te whakaakona nga mea katoa i nga kura Maori, kore rawa 
ake ko te Reo Maori. Kaore rawa pea he hoa o te Reo Maori hei piki ake ki te 
ora. Maumau te reo reka.

Ko te mea tuatahi, ko te whakaako i nga tamariki, kia tika te 
whakahua i nga kupu Maori, kia kauā e ākona ko ta te Pākehā whakahua. Inā hoki 
he hē te whakahua a te Pākehā i Otaki, i Taranaki, i Waikato, i Pōneke, i 
Nuhaka, me te tini noa iho o te ingoa kāinga he kupu ngāwari noa iho. E tika ai 
te whakahua i te Reo Maori kia tika te whakahua i nga reta pakupaku, arā, i te 
a, e, i, o, u, ā, kia mau hoki 
ki te mea e kiia nei e te Ingarihi he accent arā, ko te whakakaha i te 
reo ki te wāhi tuatahi o te kupu (first syllable). Inā koa, ko te wāhi e 
whakakaha o taku ingoa ko te Ko, ki te Pākehā ko te He. Hei 
nga kupu pēnei me Whakamate ka tau ki te Ma, arā, ki te 
wāhi tuatahi o te kupu Mate, ko te whaka he mea 
tāpiri noa atu. Me whakarongo ki nga tāngata mātau ki te Reo Maori, ko rātou hei 
tauira. Kia maumahara hoki ko te Reo Maori te reo tino pai i te ao katoa. Waiho 
hei take māmā ma te ngākau.

Ko te mea tuarua, ko te tika o te tuhituhi, o te kōrero rānei i 
te Reo Maori. Kia mārama tonu. Ko te tikanga hoki o te tuhituhi, o te kōrero, he 
whakaatu o nga whakaaro o te ngākau ki nga kaikōrero, ki nga kaiwhakarongo 
rānei, ehara i te mea he whakapōhēhē i a rātou. Ko nga tāngata tohunga ki te 
kōrero, he mārama. Ma te mārama o nga 




whakaaro ka mārama ai hoki te kōrero; ka pōrahurahu nga 
whakaaro, ka pōrahurahu anō hoki te kōrero.

Kaua e whāia nga kupu Pākehā mehemea he kupu anō o te Reo 
Maori. He aha i whāia ai te kupu rakauta a te Pākehā, he pai kē atu nei 
te kupu tūpato a te Maori, te kupu pōhara rānei i te mea he kupu anō ta 
te Maori, arā; rawakore?

Kaua e whakamaoritia te reo Pākehā hei Reo Maori, kaore hoki te 
Reo Maori i whānau mai i te reo Pākehā, He reo motuhake tonu te Reo Maori. Ina 
koa, kaua e kōrero; Kei runga a Taki i te rori. Taki is on the road, Anei na ki 
te Maori, Kei te huarahi a Taki.

Aue, taukuri, e Ngāti Porou! Kua kaha rawa te whai a tātou 
tamariki i te reo o te Urewera, kua mahue te nga kuanakē - na tāngata kua kore nga tāngata. āpōpō ka riro i a Tuhoe. 
He mea ngāwari noa te taunga ki te hē; hē nāna ia te hoki ki te tika. Inā hoki 
ko te hunga e na ana, kaore i te mōhio kei te hē rātou.

Ehara te whi te f, ko te whakaahua e rite ana ki 
te wh i te kupu Pākehā when. Ehara te whawhai i te 
fafai. Ko nga reta anō te ingoa Whāre Ngātai, ehara i a W. N. 
engari, ko Wh. Ng. Ko te tikanga hoki he reta motuhake tonu te 
Wh me te Ng.

Ko tōku hiahia nui hei tauira a Matariki mo te Reo Maori o ēnei 
rā, o nga rā o te Pākehā, i runga i te pai o te reo, i te tika hoki o te 
tuhituhi. Kaore au i whāwhā atu ki te āhua o ia whetū, o ia whetū rānei; poka kē 
hoki te korōria o tētahi whetū i to tētahi whetū, kia tika ai te waiata.



Na ta koutou mōkai

Na Reweti T Kohere

Rangiata

East Cape

I te taenga mai o Rore Montgomery ki Tūranga i te tau 1949, ka 
haere ētahi tāngata o Ngāti Porou kia kite i a ia me ta rātou taonga anō ma te 
manuhiri. I whakarongo a Rore Montgomery ki te hunga nei e kōrero ana i te reo 
Ingarihi, i te tika o te reo. Kātahi ka pātai ki ōna hoa Maori, 'Kei te mau tonu 
rānei koutou ki te reo o o koutou tūpuna, 





ina hoki ko to koutou reo kōrero mai nei koutou ki a au, nōku 
kē ehara i a koutou. Kia mahara hoki ki to koutou Maoritanga ki to koutou reo 
ake. Ki te ngaro to koutou reo, ka ngaro hoki to koutou Maoritanga.'



Lord Montgomery

Tūranganui a Kiwa

1949

Ma nga mahi, ma nga tikanga a te iwi e kitea ai he iwi pai, he 
iwi kino rānei. Kāhore nga tikanga a te iwi i tīmata ake i te whakatupuranga 
kotahi, engari no nga whakatupuranga nui noa atu. Na konei hoki he uaua te 
rerekē o nga whakatupuranga i te wā poto engari inā tūtaki tētahi iwi Maori ki 
tētahi iwi Pākehā, iwi mātau ka ako nga Maori i nga tikanga a te Pākehā, tikanga 
pai, tikanga kino rānei. E mārama ana hoki ko nga tikanga kino a te Pākehā e 
akona wawetia e nga Maori. Ko nga tino tikanga pai a te Maori i whakatakototia 
mai rānō i nga rā o nga tūpuna. Ahakoa i mohoao te Maori, i kaitangata, i kitea 
tonutia e Te Mātenga a rātou tikanga ātaahua, i kii ai ia o nga iwi Maori katoa, 
ko te iwi Maori te iwi tino pai atu, tino rangatira atu.

āta titiro tāua ki nga tikanga pai a o tātou tūpuna i 
whakamihia ai tāua e te Pākehā.



1.Ko te Aroha. He nui nga whakaputanga o te 
aroha. He atawhai, he manaaki manuhiri, he āwhina, he whakaaro, he muru hara, he 
mananui ki nga hē o te tangata, he matapō ki nga hē o ērā atu. Ko te manaaki i 
te tangata haere, i te manuhiri, tētahi tikanga tino pai a te iwi Maori. Na 
konei hoki i waihotia ai hei whakatauki, 


'He ihu kurī, he tangata haere.'

Kāhore he whiriwhiri i te tangata. Ahakoa apiapi te whare, 
kore kai rānei, ka karangatia nga tāngata haere. Ko te tino moenga mo te 
manuhiri, me nga tino kai hoki ma nga manuhiri. I te kore kīnaki kai ma te 
manuhiri puta ohorere i te pō, ka haere a Heremaia Paringātai ki te ruku koura i 
te pō i tana rua koura i Kaitangata.

I nga haerenga a Te Mātenga i roto o Ngāpuhi ki te kauwhau i te 
Rongopai, tūpono atu rāua ko Te Morenga ki tētahi kāinga kāhore

rawa he kai notemea na te taua i muru nga kai. I te atatū anō 
ka maranga rāua mo te haere, kātahi ka puta mai te rangatira o taua kāinga, he 
wāhine, ka pupuri i a rāua kia mutu te kai. Ka mīharo te tokorua nei heoi anō ka 
noho, ka tatari. Te takotoranga o te kai kihai i rikarika, no te pō i tīkina ai 
he kai i to Pomare kāinga, e whitu maero te tawhiti i haerea ana te moana. Kua 
tuhituhia e Te Mātenga āna kupu whakamihi mo taua iwi Maori.

I te otinga rā o tōna whare o Kauwaetangohia i Whangaparāoa, ka 
pānuitia e Te Manihera Waititi ki Te Toa Takitini, tana pōwhiri ki nga 
momo tāngata katoa, kia peka ki te kāinga ki te kai. Ki ētahi iwi tērā e kiia he 
pōrangi te tangata pēnei. Engari rā hoki ko te Maori tēnā.



2. Mo te Kai iti. I a au anō e tamariki ana ka rongo au 
ki tēnei kōrero a Ngāti Porou, arā, 


'He kai iti, kia kotahi te tangata māna e kai,kia rangōna ai te reka,'

Kei te Maori anake pea tēnei kōrero, he kōrero tino pai, i 
whānau mai i roto i te iwi kaitangata. Ki ētahi iwi ahakoa paku te kai me āta 
parapara mārire ahakoa meroiti nei ma tēnā, ma tēnā.



3. Te Pono, te Tawhiti. Ki te whiwhi te Maori ki te kai, 
ki te ika, ki te koura, ki te manu, ki te poaka, e tika ana kia whakawhiwhia e 
ia ōna hoa tata. Ki te tuatahi te Maori ki te tangata, mehemea e rua aua ika. Ko 
te tikanga rangatira, me tāpae e ia ko te ika rahi, ko te ika mōmona ma te 
tangata. Mehemea te hoa he tangata tika e kore ia e whātoro mai, ā, ki te 
whātoro ka tango ia ko te ika iti. He tikanga pakeke tēnei otirā ko te tikanga 
rangatira tēnei a te Maori. I patua e aku tīpuna nga tāngata hākere, i kainga, i 
kīnakitia ki a rātou koura. Ki te Maori ko te tino tangata ko te tangata 
tawhiti, ā, ko te tangata tino weriweri ko te hākere, ko te matapiko.



4. He Aroha ki te Tamariki. He iwi tino kaingākau te 
Maori ki te tamariki. Kaore te Maori e wehi ki te tokomaha o te tamariki, ahakoa 
rawakore rātou, pēnei me te Pākehā e āta tatau nei i te tamariki. He tātai te 
tamariki no nga tīpuna Maori, ahakoa pōriro te tamaiti, i runga rā i te ture a 
te Pākehā. E apohia ana e te tīpuna a rātou mokopuna. He tamariki te tamariki ki 
te Maori. Ki ētahi tīpuna wāhine he atua no rātou a rātou mokopuna.

5. He Whanaunga Katoa te Maori. He iwi kaha te Maori ki 
te pupuri i o rātou whakapapa hei whakaatu, hei pupuri i to rātou 
whanaungatanga. He whanaunga katoa te hapū, kotahi anō hoki te tīpuna i heke iho 
ai rātou. Kāhore o te Pākehā whakapapa, pai atu te warewaretia o te whakapapa 
kei kitea nga makenu. Tohu tonu ai nga whānau rangatira Pākehā i o rātou 
whakapapa. Ka taea e te Maori te whakaheke iho i tōna whakapapa i te atua i a 
Io. Ko ta te Maori tikanga he pupuri tonu i te kotahitanga, i te whanaungatanga 
o te tangata, ko ta te Pākehā he wehewehe, he whakamātaotao. E aru ana ta te 
Maori i te tikanga Karaitiana, arā, he tuakana, he teina, te tangata.



6. Kei runga ake te tangata i te Maori. Ki te Maori ko 
te tangata kei runga ake o nga mea katoa, ki te Pākehā ia ko te moni te 
tīmatanga me te whakamutunga. E hokona ana e te Pākehā te tangata ki te moni, te 
ture, te tika, te hāhi, te Kāwanatanga. He pepeha na te Pākehā, 'Money talks', 
'He reo to te moni' Kei te noho kino tonu te ao i ēnei rā, kua wareware nga 
mamae kino o te pakanga. Ko te take he mana, arā, he moni. He mea hoko a te 
Karaiti ki te moni iti noa iho.

'Ko te aroha hoki ki te moni, te pūtake o nga kino katoa.'

I ēnei rā tata nei (March 1953) kī tonu nga nūpepa i nga kōrero 
o te tono a tētahi tangata nui te moni, ki te Hupirimi Kooti kia whakakorea to 
rāua mārena ko tōna wāhine. No rāua tonu pea te whare tino ātaahua i ākarana 
kāhore he hiahia o tōna wāhine i whakakorea e ia, tēnā mea te koti huru, nga 
momo pōtae katoa, nga kākahu tino ātaahua, ngahu, nga mea katoa i matea e te 
wāhine, ko te motokā o te wāhine he Daimler, he putu moni motuhake tāna i te 
pēke, he tamariki a rāua, ēnei mea katoa, otirā i hōhā te wāhine nei ki tana 
tāne, ka pūremu. I whakakorea te mārena, ka mārama tiahoaho, ehara i te mea ma 
te moni e mau ai te aroha, te ngākau tatū, te rangimārie.



7. No te Iwi, no te Hapū te Tūpāpaku. Ka mate te 
tūpāpaku o te Maori ka whakaatamiratia ki te marae, notemea no te iwi te 
tūpāpaku ēhara i ōna whanaunga anake. Ka huihui te iwi, ka uhunga, ka tangi, ka 
poroporoaki, ka kōrerotia nga painga o te tūpāpaku, ā, me ōna makenu. Hei nga 
ahiahi ka apakura. Ko nga taumahatanga hei runga o te iwi. He reo no te Maori i 
nga marae aituā, he wetewete i te ngākau

mamae, i te pouri. He tikanga whakamīharo ta te Maori. Ko te 
funeral a te Pākehā he mātaotao.

Ahakoa te pai o te tikanga a te Maori mo te uhunga tūpāpaku 
engari kua uru mai he tikanga hei takakino, kua meatia hei wā ngahau, haka, 
katakata, inu waipiro, haurangi. Ahakoa nga tikanga komiti a iwi, kei te 
ngoikore te komiti kāhore he painga. Kāhore anō te Maori kia mōhio ki te 
wehewehe i te taima, arā, he wā anō mo te ngahau, he wā anō mo te pouri, ki te 
whakanumitia, ka weriweri, e kii ana ko te Pākehā, he hamupaka.



8. Nga Mahi Ohu. Hua kiia ake rā he whanaunga katoa nga 
tāngata o te hapū kotahi. E kitea ana tēnei āhuatanga i a tātou tikanga ohu a te 
Maori, e mahi huihui nei te hapū. Ka oti te mahi a tēnā whānau, ka hiki te ohu 
he mahinga e, ā, oti noa nga mahinga katoa. Ko te wairua anō o te tikanga ohu te 
tikanga parapara i te kai. Ko nga tikanga rā ēnei a te Maori, he ohu, i oti ai 
āna mahi nunui, hanga whare, tārai waka. He ohu ki a tāua ki te Maori, ki te 
Pākehā ia he co-operation, he socialism, he communism.



9. He Hākari Aroha. He tikanga ta nga āpōtoro, ā, i muri 
tata iho hoki i o rātou na rā, arā te huihui kia kai tahi. I huaina taua kainga 
ko te love feast, arā, ko te hākari aroha. Na tēnei ka rere whakamuri nga 
whakaaro ki nga rā o te tamarikitanga, ka 70 nga tau. I nga tau i noho ai aku 
mātua ki Te Araroa, i ērā rā ko Te Kawakawa. Ko te āhua o te hapū, o te Whānau a 
Tuwhakairiora i ērā rā he whānau kotahi. Hei te Paraire ka haere nga tāngata 
pupuhi manu ki roto o Awatere, mehemea kei te aio te moana ka mānu nga waka hii 
moki i te Hatarei. Hei muri iho i te karakia i te ata, ka huihui ki te whare nui 
ki Hinerupe, ka tatari ki te parakuihi. Ka puta mai nga wāhine, tēnā i tōna 
kāuta, i tōna kāuta; tēnā ko tana rīhi kai, he kereru te kīnaki. I whiriwhiria 



ko nga manu mōmona anake. Kātahi ka kai, he whānau kotahi, kotahi anō te 
whakaaro. He hākari aroha, he love feast.

E kore e wareware i āku mahara aua rā. Kua rerekē ināianei, kua 
aru i te tikanga a te Pākehā, arā, 'Every man for himself and the devil take the 
hindmost.'



10. Te Ngahau. Ko tētahi tikanga tino pai tēnei a te 
Maori, he ngahau. He iwi mōhio tāua ki te kata. Te taonga nei te kata. I kii rā 






ia tangata he noho pukutanga no Ngāti Porou, 'E, e Ngāti Porou 
he aha i waiho te kata? E kata!'

Kata tonu hoki a Ngāti Porou, haruru ana. I kii te pihopa o 
Rānana, a Dr Winnington Ingram, i tōna whaikōrero ki nga ākonga o Canterbury 
University College, he tohu no te tangata nui te ngahau. Ko wai rā e pīrangi ki 
te tangata noho puku, whakapoururu? He iwi pīrangi te Maori ki te kata, ki te 
waiata, ā, te mōhio anō he wā anō mo te kata, he wā anō mo te inoi.

Reweti T Kohere

Rangiata

East Cape

Ko te tangata i rō ngahere, ka ukauka ia i nga kurī whakangau a 
te Pākehā, ko nga mānia hoki, ko nga raorao, o rātou hemonga. I puta mai i te 
tāhurihuri[67] o te raiona he miere. I puta mai nga awa ngarungaru o 
Waiapu, i ōna maunga, i ōna ngāherehere, i ōna kino noa iho, he ora. Ka pakaru 
mai nga ngaru o tawhiti, ka tipu i roto o Heretaunga, ū mai ki Tūranga; ko nga 
kora i rere ake ki tua o Tawhiti[68], ko te puehu ki tēnei whaitua o 
Raukumara.[69] Kaore i minangia e te Pākehā o konei whenua, ka āta titiro mai ia me āna tikanga i waho o te moana, i tua o nga pae maunga. Ka 
waihongia i konei a Ngāti Porou, ka whai tānga manawa ki te whakapakari i tōna 
whakapono, ki te whakatuputupu i ōna kura, ki te āta whakawā i ōna whenua. No te 
tau 1880, ahu mai ka kitea e te Pākehā e tupu noa ana te tauhinu, te rauaruhe, 
te manuka, te mōmonatanga o te whenua. Kātahi ka ngau nga hoko, nga reti. Otirā 
i ngāwari i te mea kua tūpato a Ngāti Porou i nga rongo mate mai o ērā whenua i 
nga hoko, i nga mākete. Hoko rawa ake, kua mau ētahi ki ētahi tikanga a te 
Pākehā, arā, ko te whenua tonu te whakapai, kua whānui haere te māramatanga i 
nga kura, kua tino whakatātare rawa te tangata ki nga ture whenua.

Tērā anō ka takitaro,[70] ka pā mai he mate kino ki tēnei takiwā, e ngaro ai te tangata, e mania atu ai nga whenua he ringa kē 
pupuri ai. Engari kei te āta haere, ā, mehemea ka ū nga tikanga mo te whenua hae 
ūnga

hoki te wairua, ko te tino mea hoki tēnā, e tino ora ai te 
tangata.



Na Apirana Ngata

Waiomatatini

[67]Tāhurihuri: Ko te kupu a Ngāti Porou mo te upoko.

[68]Tawhiti: Ko te maunga i waenganui i Tokomaru i Waipiro.

[69]Raukumara: He taupae maunga.

[70]4 Takitaro: Ko te kamupene whenua o te Tairāwhiti.

He reo no nga tūtei o nga taumaihi whakaaraara o tēnei pā, o 
tērā pā, e karanga ana:- 


'He taua! He taua!E ara e tēnei pā, e ara e tērā pāKei whakapurua koe ki te totoWhakapuru toto, whakapuru toto.' 


E nga iwi o nga waka o nga tūpuna, e tau nei i Aotearoa me Te 

Waipounamu me Wharekauri. Kua aua atu nga rā o Nuku te Apiapi,[71] ko 
nga rā tēnei o Nukumahorahora e rangōna ai te reo whakatopatopa[72] o te 
ope ohu, o te toa whiu ko ēnei, o Tama te uaua[73] e tioro ana; 


'Tangi te wharauroa, waiho kia tangi anaTangi te kawekawea[74] waiho kia tangi anaE whakaaro ake ana ka aroaro mahanaKa taka mai te ahuru, koia, koia.' 


Ae e te iwi mā, te ope ohu, nga māra, me ērā atu mahi, i ngaro 
a o tātou tīpuna ka eke ki te paenga. Whaihoki he waka tēnei kua oti te aukaha 
kua tū te tauihu me te taurapa, kaiwae[75] e tau nei.

Hei utanga mo o tātou whakaaro kotahi, i runga i te whakaaro 
noa ki a tātou, ki te iwi Maori, me o tātou uri whakatupu, kia ohungia e tātou 
tēnei wai whakamate, te tipua e mōhiotia nei tōna ingoa kino he waipiro. Kia 
ngaro rawa atu tōna piro[76] me tōna haunga i runga i ēnei motu. Inā 
hoki na i nga rā i o tātou tīpuna, kaore rātou i mōhio ki tēnei kai ki te 
waipiro whakamate tangata. He nunui, he roroa te tangata i o rātou rā, hoka ana 
nga turi ki muri i o rātou taringa ka mate. I runga i te korenga o te waipiro 
hei whakaatarua i o rātou mahara, ka oti pai

a rātou mahi ahuwhenua, me o rātou waihanga a ringa, me nga 
mahi huhua a o rātou tohunga mōhio ki te rauhii i te iwi, mo tū te 
ngangahau[77] mo rongo, ki te keri pā maioro, ki te whakatū whare 
whakairo, ki te tārai ki te rauawa waka ki te moko rape[78] whakairo i a 
rātou me o rātou wāhine; ki te whatu kākahu, ki te tito waiata[79] ki te 
whakatangi kōauau, ki te marae, me nga mātauranga ki nga whakapapa tūpuna i roto 
i o rātou whare wānanga me a rātou karakia tapu i roto i o rātou whare 
maire,[80] i mana ai, i pono ai, a rātou kaupapa whakahaere tikanga i 
roto i o rātou tumanako.

E te iwi, na nga iwi o tua o nga ngaru[81] na te iwi 
Pākehā tēnei kai whakarihariha te waipiro, i hari mai ki a tāua ki te iwi Maori. 
No reira āta hurihuri marire tātou i te āhuatanga o tēnei kai, he ora rānei mo 
te iwi Maori kei tēnei kai, he mate rānei. Otirā kei te mōhiotia nuitia e katoa, 
ko nga hua o tēnei kai, he whakataurekareka tangata, he whakarawakore, he mea i 
te tangata kia mahi i nga tikanga whakarihariha katoa. No konei kua huri tēnei 
ki te rau tau e kainga ana tēnei kai. Kua kite nga iwi matua, whaiwhakaaro, i 
nga hua o tēnei kai nāna i whakawairangi nga whakaaro o tātou tīpuna i nga rā o 
muri, te wā i riro ai te mōmonatanga o rātou whenua, he utu waipiro hei 
whakatahua[82] ki o rātou marae maha.

Kua pakū to tāua rongo ki nga reo, ki nga iwi tawhito no nga 
tōpito e whā o te ao; he iwi rangatira, he iwi mōhio, he iwi toa, he iwi 
atamai,[83] ahakoa he aha te tangata.



Na Tahupotiki Haddon[84]

Te Toa Takitini nama 222, Mei 1925. Whārangi 1.



He whakamārama: Ko te ingoa ake o tēnei kōrero a 
Tahupotiki Haddon ko, 'He Reo Whakaaraara no nga Tūtei'. Ko te whakapotonga na 
Reweti.—Nga Etita

[71]Nuku te Apiapi: Mo te pipiri o te noho i te whenua, ko 
Kukutemahorahora mo te mataara o te noho.

[72]Whakatopatopa: Whakakauhau.

[73]Tama te uaua: Ko te tangata kaha ki te mahi.

[74]Kawekaweā: Te koekoeā, the long tailed cuckoo.

[75]Kaiwae: He kōraho, ko te wāhi tūnga, tūturutanga rānei o nga 
kaihoe. I konei ko te waka tonu.

[76] E rua nga tino mate o te Maori; tuatahi he kore whenua; 
tuarua he kaha ki te inu waipiro. E waihotia ana te inuinu waipiro hei 
whakahīhī, hei show off.

[77]Tū te ngangahau: Mo te ngahau o te mahi, pērā me te mahi ohu.

[78]Rape: Ko muri o te tinana, ko nga papa.

[79]Titotito waiata; He mahi tino tohunga ki nga iwi Pākehā, he 
poetry.

[80]Ko te whare wānanga hei whakaako ki nga mātauranga huhua, ko 
te whare maire hei whakaako ki te patu tangata.

[81]Tua o nga ngaru: He kupu pai tēnei mo te Pākehā, ko te hē kē 
kua hē te noho o te Pākehā ki te whenua, apoapo pea ko te Maori kē hei tua o nga 
ngaru.

[82]Whakatahua: Ara whakaputu, whakamanamana.

[83]Atamai: Ara mōhio, hihiko. Na Te Mātenga nga kupu tino 
whakanui i te Maori i waiho iho e ia ki te ao; 'From my first knowledge of these 
people, I have always considered them the finest and noblest race of heathens 
known to the civilised world,' arā, 'Mai anō tōku kitenga tuatahi i tēnei iwi, 
ko tōku whakaaro tūturu tēnei arā o nga iwi Maori katoa kua tūtataki ki te 
Pākehā ko tēnei te iwi tino pai, tino tū rangatira.'

[84]Tahupotiki Haddon: He minita Weteriana no Ngāti Porou.

Haere mai e Te Pīpīwharauroa[85] haere mai, i te mea 
hoki ka tata tou wā e whai kī ai koe. E puta tahi ana hoki nga pūāwai o te 
raumati me koe, ko koutou hoki nga tohu o te tau. Ko nga pai e puta mai ana i 
roto o nga pūāwai, ko te āhuareka ki te titiro atu, ko te kakara ki te ihu, me 
te mahara ake anō te ngākau, e, kua tata mai te raumati. Waihoki ko Te 
Pīpīwharauroa, ko ia te kai pānui ki roto ki te taringa, kia ngoto ai ki roto ki 
te ngākau, hei whakaaro ma te hinengaro, e, ko te manu tangi pai nei tēnei, ko 
te kaipānui i nga wā me nga taima. I a ia e kūi[86] ana ka mōhio tonu te 
tangata ko te raumati tēnei. I a ia ka mea Whitiwhiti ora, ka mōhio tonu 
ake te ngākau e, ko te raumati tēnei, ko te Waru-tūmāhoehoe[87] ka 
wehea atu te whitu, ka mōhio tonu te tangata ki te wā e whakatō ai ia i te kai, 
i te mea kua mārama i Te Pīpīwharauroa.

Haere mai e manu, ki nga pae e noho ai koe, e kitea ai e to 
whakaaro, ahakoa he tōtara, he pūriri, he kahika, he rimu, he māpou, he 
pāhengahenga, he tutu[88] rānei, ka noho koe ki runga. Kaore āu 
whiriwhiri ko tēhea rākau koe noho ai. E noho ana koe ki runga ki te rākau e 
noho ai koe.

'Haere mai e manu, aua rā e whakaroa i te hua o te mahi ki a 
tāua e.'.[89] . . . Kātahi ka tuarua ta Te Pīpīwharauroa, ana ka ngaehe 
tonu ōna paihau e.'

E nga iwi, e nga reo, e nga hapū, e nga huihuinga tangata, kua 
eke

tonu tātou ki runga ki tētahi o nga oranga nui o te Pākehā, na 
te whiwhi ki te nūpepa i rongo ai i nga kōrero o nga wāhi katoa i whai taketia 
ai te whakatipuranga o ōna mahara, i tahuri ai ki te whai i nga mahi e ora ai te 
tinana me te wairua.

E mea ana te whakatauki Maori, 


Patua i tahatu o te rangi, waiho te tangata haere wākia haere ana kia rongo ao i te kupu kōrero 


E mea ana anō tētahi whakatauki Maori: 


'Waiho Waimahuru i kona noho ai.e haere kē rā nga kōrero, i runga o 
Tawhiti-a-Pawa.'[90]


Ko Waimahuru he kāinga e matara atu ana ki tahaki o te huarahi, 
na kona i kore ai e rongo i te kōrero. Ko Tawhiti-a-Pawa he maunga, ko te 
huarahi tērā; kei raro, arā, kei te taha ki te moana a Waimahuru, na te awa na 
Waihi i wehe i kore ai e tika te huarahi ma reira i piki kē ai ma 
Tawhiti-a-Pawa.

E te iwi, kia kaha te whāngai i to tātou manu. Te awa māna e 
ārai ta tātou manu ko te kore whāngai. Ka whāngai te tangata kei Tawhiti-a-Pawa 
ia e noho ana; ka kore e whāngai kei Waimahuru ia e noho ana, kaore e rongo i te 
kōrero. Inā te rawe o ta tātou manu he rongo i te kōrero hei painga mo te tinana 
me te wairua, na reira hoki haere tōpū tonu mai nga kawenga a ta tātou manu. 


He waiata i rangona e au ki Parihaka,[91] ko te wāhi 
whakamutunga au e tuhi:- 


'Tēnā, tēnā taku manu kei rungaKei uta, kei tai, e tipi ana he karereKo nga karere a Mahuru-i-te-rangi,Kua riro atu, kei te tohi atu, Kui, kui, WhitiwhitioraTēnei, tēnei te raumati, me te ngahuru[92] o te oraHaere mai, haere mai!'



Na Rev. Nikora Tautau[93]

Te Pīpīwharauroa nama 32, Oketopa 1900. Whārangi 1 me te 2.

[85]Te Pīpīwharauroa: Ki te Pākehā ko te shining cuckoo. Ko te 
ingoa o te nūpepa, i tāia i a Maehe 1898 ki Hūrae 1913, tekau ma rima nga tau.

[86]Kūi: Ko te wāhi tuatahi, e ai ki te Maori, o te tangi a Te 
Pīpīwharauroa. Ko te roanga o te tangi kei te waiata o Parihaka.

[87]Waru-tūmāhoehoe: Ko te tūmāhoehoe, ko te pou-tu-marotonga o 
te rā, ko te wā kore kai, ko te koanga.

[88]Tutu: He rākau iti rawa tēnei i nā whakapiria ki te tōtara. 
Kaore a Te Pīpīwharauroa whiriwhiri i te rākau hei taunga mōna.

[89]Ko te karanga tēnei ki nga manu o te koanga kia wawe te puta 
mai kia taea ai te whakatō i te māra kai ma te whānau, te kimi rānei i nga uri a 
Tāne Mahuta hei whāngai i nga uri.

[90]Ko te tino tikanga o tēnei whakatauki kia pēnei; 'Arā te 
kōrero e piki rā i Tawhiti-a-Pawa, takoto noa Waimahuru.'

Ko Tawhiti-a-Pawa ko te maunga teitei i waenganui o Te Ariuru 
me Waipiro, ko te huarahi tawhito tērā, ināianei ia kua haere kē ma Te Puia.

Ko te pounga tēnei o Tawhiti a Pawa hei patu i a Rongokako, ko 
te herenga ko Puketītī. Kaore a Rongokako i mau.

[91]Parihaka: Ko te kāinga o Te Whiti rāua ko Tohu, i Taranaki. 
Kua mahue ināianei.

[92]Ngahuru: Ko te wā o te tau e nui ai te kai. Te roanga ake ki 
Tairāwhiti ko Ngahurutikotikoiere, ā, tētahi ingoa anō ko Ruhiterangi. Ki te 
Pākehā ko te Autumn.

[93]Nikora Tautau: Ko tētahi o nga tino minita o te Hāhi 
Mihinare, o te Tairāwhiti. He maha nga tau i minita ai rāua ko Taimona Hapimana 
ki roto o Waikato. I mate mai ia ki te kāinga ki Uawa. Na Te Pīpīwharauroa e 
whakamihia nei e Nikora ka mau tōna reo, ā, e whaoria ana ki roto o Taumata 
kōrero, hei reo kārangaranga mo ake tonu atu. Ahakoa ia kua mate e kōrero ana 
anō.



I aku kōrero mo te Piwa Taipo, i pātai au no hea te mōhiotanga 
o te tangata ina whāngai ia i te tūroro e pāngia ana e te piwa taipo, ki te wai 
harakeke? Notemea kei runga atu te kaha o te wai harareke ki te whakatikotiko i 
te tangata i ta te kātoroera, i ta te tote rongoā rānei. Ko te tohu nui o te 
piwa taipo ko te rere. Me mōhio noa tātou ka mate nga whēkau, ka rere te 
tangata. Hei aha i whakanuia ai te rere e te wai harareke ki runga ake o te rere 
o te piwa taipo? Kei te rere rānō ka whakanuia atu te rere. Kua whakaatutia e au 
i aku kōrero na te piwa taipo ko nga tūroro i aituā i roto i tōku takiwā nā te 
wai harareke i tukituki nga puku.

Inā tata nei no Hanuere, 1930, ka tūpono au ki tētahi tūroro 
piwa, na te wai harareke i tukituki a roto o te puku. Tekau mā whā nga rā i 
hunaia taua tūroro piwa taipo e ōna hoa. No te 14 o nga rā ka karangatia au kia 
kite i taua tūroro. I karangatia au hei puni i te heke o te toto. Taku taenga 
atu ka kii mai nga kaitiaki e ono nga ipu i kii i te toto pango no roto o te 
tūroro. Na te tūroro i kōrero ki a au e rua

nga panikena kī i te wai harareke i inumia e ia. Ko ta te wai 
harakeke tēnā he tukituki i te puku kua rahirahi rā i te piwa taipo. E whakahē 
ana au ki tēnei kōrero he rongoā te wai harareke mo te piwa taipo, e pānuitia 
nei. Kāhore i tika tēnei kōrero kia uru ki te pepa a te katoa.



Dr. Tutere Wirepa, M B CH.B.



He whakamārama: I pānuitia ki Te Toa Takitini e 
tētahi Pākehā rāua ko tētahi Maori nga rongoā a te Maori. Ko te wai harakeke ta 
rāua rongoā mo te piwa taipo. E kii ana ko te Pākehā, he mea mataku rawa te 
mātauranga iti. Kāhore hoki e āta tirotiro te tangata kūware e kōrerotia nei e 
Takuta Wi Repa te matenga o te tangata i te wai harakeke. Reweti T Kohere

He tohutohu na Te Matorohanga

E ta mā! He kupu poto tēnei nāku ki a koutou: kaua hei whakaae 
ki te tuku i a koutou kōtiro kahurangi ki waho. Waiho i roto o te pā tūwatawata 
noho ai. Ma ēnā e kā ai te ahi o te marae; mā ēnā koutou e nau mai; mā ēnā 
koutou e mahana ai. Koia au e kii atu nei; waiho i roto i te hapū, i te iwi, te 
whakamoe tāne mā a koutou kōtiro. Titiro atu ki a Moata-i-te-rangi, ana tonu 
atu; ki a Riria i a Takihi, ana tonu atu. Me i whai uri hoki to koutou tuahine a 
Taraipine, i moe rā i a Tareha, ko te pērā ana te āhua. Ka tahuri tonu mai nga 
uri me nga mokopuna ko koutou he patunga. Koia au i whai kupu ake ai ki a koutou 
mo tēnei taha. Engari a koutou tamariki tāne, makaia atu ki waho ēnā. Hei nga 
manga nunui te titiro wāhine mā a koutou tama.



Te Matorohanga

Te Toa Takitini nama 26, Hepetema 1923. Whārangi 11.



He whakamārama:

Moihi Te Matorohanga: No Ngāti Kahungunu ki Wairarapa. Ko 
tētahi o nga tohunga o nga pūkōrero rongonui o te iwi Maori. Na Te Whatahoro i 
tuhituhi āna kōrero i kiia nei ko te Kauwae-runga, ko te Kauwae-raro, ā, kua 
tāia ki te pukapuka.

Na Nepia Pohuhu he pūkōrero anō no Wairarapa, nāna nga kōrero 
ko rāua ko Te Matorohanga ētahi o te ope o Ngāti Kahungunu i haere ki 
Toka-a-kuku ki te ngaki i te mate o Pakurahoia, i runga i te kupu a Te 
Kani-a-Takirau, i te tau 1836. 






Ko Pakura te pēpi a Kakatarau rāua ko Mokena Kohere. Na Nepia 
Pohuhu te kōrero i tae a Te Matorohanga ki Te Rawheoro, te whare wānanga o 
Rangiuia i roto o Uawa.

Te ingoa ake o tēnei kōrero ko 'Waiho nga kōtiro ki roto i nga 

Pā Tūwatawata'. Reweti T Kohere





He whakaakoranga ta nga manu o Aotearoa, o Te Waipounamu ki te 
tangata, arā, i runga i to rātou iti haere tonu i nga tau katoa, i runga i te 
māngere, i te kore e hihiko, e mahi. Ko te tino tohutohu a nga manu, ki o rātou 
rangatira anō, arā, ki te iwi Maori o ēnei moutere. Ko te tino huarahi ki te pā 
o māngere ko te ngākau tatū. Kua kitea nuitia ko nga iwi māngere e whiwhi ana 
rātou ki te utu o te māngere, arā, he mate. He ture no te ao; ko nga mea kaha ka 
piki, ko nga mea kahakore ka heke, ka whakawātea i te kāinga mo te hunga kakama. 
Ka whitu tekau nga tau ināianei o te patunga mai o te āhua hou ki Niu Tireni, ā, 
mehemea ana i aru nga manu o Niu Tīreni i nga tikanga o te ao hou kua ora rātou, 
tēnā koa i to rātou māngere, i ta rātou pōrori, kāhore i oreore, heio ana aru 
tonu i a rātou tikanga tawhito. Kua ngaro noa atu te moa, ko te ngaro te weka, 
te kiwi, te huia; kia ora mai te takahe, te tieke, te mātuhi, te kotihe me ērā 
atu manu a tāua a te Maori. I te tini o nga tau i kore ai te moa, te kiwi, e 
pakipaki nga parirau, e rere, ka ngaro haere nga parirau, ko nga tumu anake e 
kitea ana. I te taenga mai o te hoa riri kihai i kaha ki te riri, ki te oma 
rānei, heoi ana ka mate wheke noa iho. He ngārara rangatira te tuatara otirā i 
runga o tōna māngere, i te pūhoi, he kai na te ngeru, na te poaka. Kua ngaro te 
tuatara ināianei i te tuawhenua, heoi ana i ora ai nga mea e ora ana kei runga 
hoki o nga motu. Kua kikī tonu o tātou moutere i nga manu a te Pākehā, i te 
parou, me tōna tini noa iho, he manu ririki noa iho otirā i ta rātou takawhiti, 
i ta rātou hihiko, i ta rātou toa, kua riro i a rātou te whenua, pērā anō me a 
rātou rangatira me te Pākehā kua riro nei i a rātou te whenua. Ahakoa pēhea te 
patu, te whakahāwea, te pēhi, te hanga ture, te tāke, i te Hainamana, e kore e 
noho atu, e kore e hoki, notemea he iwi kaha, he iwi manawanui, he iwi mahi; mo 
rātou te whakatauki a te Maori, arā, 


'He toa mahi kai, he toa mau tonu,' 


Kaore he wāhi i te whenua mo te māngere, e rite ana rātou ki 
nga pī

koroua e whakataumaha ana i te pōkai katoa. Ko nga iwi Maori e 
kakama ana, e ahuwhenua ana, kei te piki, ko nga iwi māngere kaore nei i te 
tangotango nga ringaringa, i te heke te kakawa, kei te heke. Ko te tino tangata 
o ēnei rā, o te ao hou, ko te tangata e pahuhu ana i nga ringa o tana hāte, e 
mahi ana i te tīkākātanga o te rā, e maringi ana te kakawa i tōna mata; ko te 
tino rangatira tēnei, ko te kaiwhakaora i te iwi Maori, ehara i te mea ko te 
tangata tango reti nunui, mau kākahu ātaahua, rawe rānei ki te haka. 
Whakahōnoretia te tangata mahi ahuwhenua, whakahāweatia te tangata māngere.

Maranga e te iwi, korikori, kei te tāmia tāua e te Pākehā me a 
tāua manu ka ngaro nei, whakataukitia ai, 


He ngaro i te moa.



Tipiwhenua

Te Pīpīwharauroa nama 121, Aperire 1908. Whārangi 8.



He whakamārama: Ko te ingoa ake a Reweti mo tēnei kōrero 
āna ko 'Whakaakoranga a nga Manu'.—Nga Etita



Hei te 6 o nga rā o Pēpuere, 1940 tutuki ai te rau tau o te 
hanganga o te hainatanga ai o te Tiriti o Waitangi, ki Waitangi, wāhi o 
Pewhairangi. He tika kia whakamaharatia i tēnei wā nga kupu o te Upoko tuatahi o 
taua Tiriti, arā;

'Ko nga rangatira o te whakaminenga, me nga rangatira katoa 
hoki kīhai i uru ki taua whakaminenga, ka tuku rawa atu ki te Kuini o Ingarangi 
ake tonu atu te kāwanatanga katoa o o rātou whenua.'

Kua whakamāramatia i nga kaupapa kōrero mo te Tiriti o Waitangi 
i tāia ki Te Toa Takitini i ērā atu tau, na tēnei upoko o te Tiriti i poroaki 
mai, ā, i whakatinana ki ēnei matu te kāwanatanga o te Kuini o Ingarangi, tuku 
iho ki ana uri i muri i a ia.

Na, ko te iringa tērā o te taonga nei o te piripono, o te oha a 
nga tūpuna, a nga mātua kua ngaro atu rā ki te pō; he mea e kore e taea te huna; 
he tū tahanga kaore ōna whakamā; e kore e piko ki matau, ki mauī, kaore ōna 
rerekētanga e uia houtia ai i ēnei rā, 'Tēnā koa, he aha te piripono?'

Otirā i te rā nei, kei te uia anō e nga tamariki mātau o te 
motu. E kiia ana ki te haurangi te tangata i nga wai whakahari a te Pākehā, ka 
atarua[94]ā, me he wairua kei roto i a ia, tērā te ui rā, 'Ko tēhea rā 
o nga mea nei te tinana tūturu?' Koia pea i ui tauhou ai tēnei whakatipuranga ki 
te piripono o o rātou tīpuna i whakairia atu rā ki te upoko tuatahi o Te Tiriti 
o Waitangi.

Ko te ngākau tapatahi kaore e ui, kaore hoki e oho i nga kōrero 
whakawai a nga tamariki whakatoi. Inā a Hōri Te Tuarima, Kīngi o Ingarangi, tae 
noa ki nga moutere o te moana, Emepara o Inia, mokopuna tuatahi a te Kuini 
Wikitōria, e whakahuatia nei i roto i te Tiriti o Waitangi. Kua tau iho ki a 
Kīngi Hōri, ki tōna Kāwanatanga o Ingarangi tae mai ki Niu Tireni nei, ki nga 
ture hoki i hangaia hei whakahaere ma tana Kāwanatanga.

Ko nga iwi poipoi haere i te kawenata i raro i te Tiriti o 
Waitangi te kaha o te pātai, o te whakatoi. Ko rātou e ui tauhou nei ki te 
piripono. Otiia kei te tohe rātou kia haina nga iwi. Kia tuahia hainatanga i te 
Tiriti? Ko te kōrero pono kotahi tonu ai tōna whakatakotoranga ka takoto. Engari 
te kōrero parau[95] e kiia ana kia iri tonu i runga i nga ngutu, me kore 
nga tāngata kuare e whakapono he tika.

Ko mātau e noho atu nei i tēnei wāhi o te Tairāwhiti, kei te 
whakarongo mīharo atu ki nga rongo kōrero mai o te motu. Ko 
Waimahuru[96] ā, konei, ā e tika ana kia whakataukitia, 


'Arā te kōrero e rere rā i Aotearoa, takoto noa Waiapu.' 


Kei konei hoki a Waimahuru, kei waho o Tawhiti, kaore anō tēnei 
reanga tangata kia kite. Tae rawa ake te kōrero ki Waimahuru ka rite ki te 
kōrero pūrākau, hei kata mā ōna tāngata i nga ahiahi, i te ūnga mai i te hii 
ika. He pērā a Waiapu e noho atu nei. Ka tae mai te tangata i mua ake nei ka 
kōrero i nga kōrero o te motu o nga huihuinga ki ērā taumata[97] kōrero 
o tātou, i nga kōrero hoki o tāwāhi.[98] Me i haere mai pea aua kōrero i 
roto i tētahi ope kōrero nui, e apiapi ai ōna taha; e warea ai nga kanohi ki te 
titiro haere i tēnei mata kōrero,[99] i tērā mata kōrero, tērā e pai noa 
iho. Tēnā koa i haere motuhake mai, ā, te kitenga atu o ēnei iwi 
moke,[100] ka kata, he rite rawa hoki ki te kōrero tara. Kaore rātou i 
whakapono, tērā anō nga iwi nunui o te ao e korikori i te uenga a nga ope wawata 
o tāua o te Maori, i haere nei ki te ao haerere ai.[101] Kei te mōhio a 
konei ki ērā momo kōrero, no te wā i haere ai o mātua ki Tūranga ki te kokoti 
karaihe hei purapura ka hoki

mai, ka kōrero i a rātou mahi, i nga tāngata i mate i a rātou 
patu, i nga whawhai ringa, i nga moni i whiwhi ai rātou, whakapaua ake ki nga 
āhuareka. Ko mātou e titiro atu ana ko nga taonga anō i haere atu ai i te kāinga 
nei, koia anō ērā i hoki mai rā. Na reira ka waiho aua kōrero hei paki-waitara i 
roto i te wharau roa i nga pō makariri.

Koia rā, inā tonu tātou e noho nei i o tātou moutere i raro i 
te maru o Kīngi Hōri te Tuarima, i runga i te piripono ki a ia. Inā tonu tōna 
Kāwanatanga o Niu Tireni nei e kōrero mai na, ma tētahi komihana e uiui nga mate 
o nga whenua raupatu. Ko wai hoki e whakakotiti nei i a tāua, kia haere i te ara 
kōpikopiko ki tāwāhi kimi merekara ai? Engari rā kia manawanui. Na te manawanui 
i roto i nga tau tekau mā whā, ka whiwhi a Te Arawa i tana tahua. Na te 
manawanui i roto i nga tau e rima tekau, kua whakatata atu a Ngai Tahu ki tana 
tahua 350,000 nga pauna. āpōpō ko Ngāti Tuwharetoa ki nga hua o Taupo, a Ruapani 
ki o Waikaremoana; waihoki ko koutou ki te wāhi e taea i nga rā o muri nei, hei 
rongoā i te mate i te raupatu. Kua ngaro atu ki te pō te hunga nāna ēnei 
raruraru, Pākehā, Maori. He aha kia tukua iho ki ēnei rā te mauahara?



Na Apirana Ngata[102]

Te Toa Takitini nama 45, Aperira 1925. Whārangi 213.



He whakamārama: Te ingoa ake a Apirana Ngata mo tēnei 
tuhinga āna ko 'Te Piripono'. Na Reweti i hoatu tēnei ingoa.—Nga Etita

[94]Atarua: To see double.

[95]kōrero parau: He tino kōrero na Hitara(Hitler) mehemea ki te 
tohe tonu te tangata ki te teka ka whakaponotia taua kōrero teka.

[96]Waimahuru: He whenua mokemoke, kore i rongo i te kōrero. Anei 
na te whakatauki,

'Ara te kōrero e piki rā i Tawhiti-a-Pawa, takoto noa 
Waimahuru.' Tirohia nga kōrero a Nikora Tautau mo Waimahuru.'

[97]Taumata: Ko te taumata he puke; i konei he wāhi wātea, e 
huihui ai te tangata ki te kōrero; forum.

[98]Tāwāhi: Arā overseas.

[99]Mata kōrero: Wāhi kōrero, huarahi kōrero.

[100]Moke: Mokemoke, pae-rā-uta.

[101]Ko te mea tino whakamīharo o te haerenga o te ope a Ratana i 
te whenua ko to rātou kaha, ko te mōhio o Pita Moko ki te whakahaere. I tae 
rātou ki Ingarangi, i whakawhiti mai ētahi i Ingarangi ki Geneva, ā, i haere 
katoa te ope nui ki Japan. E mārama ana he nui te moni i a rātou.

[102]Apirana Turupa Ngata: I whānau ki te Kawakawa(Te Araroa) i te 
3 o nga rā o Hūrae, 1874. Ko ōna mātua ko Paratene Ngata rāua ko Kataraina 
Maxwell. No te tau 1881 ka tīmata tana kura ki Waiomatatini. No te tau 1883 ka 
tae ia ki Te Aute Kāreti ā, no te tau 1890 ka puta ia i te Matriculation. No te 
tau 1891 ka uru ia ki Canterbury College, ā, no te tau 1893 ka riro mai i a ia 
te tohu B.A. No te tau 1894 ka uru ia ki te tari o Devore and Cooper, Akarana. 
No taua tau anō ka riro mai i a ia te tohu M.A., ā, no te tau 1896 ka riro mai i 
ia te tohu rōia L.L.B. No te tau 1897 ka tū ia hei roia. No te tau 1899 ka tū ia 
hei hekeretari mo te Kotahitanga o Te Aute. No Tihema 1905 ka hinga i a ia a Wi 
Pere ka tū ko ia te mema mo te Tairāwhiti. I tū ia hei mema komihana i te tau 
1904 mo te komihana o Te Aute i te 1906, i te tau 1907 hei hoa komihana mo Te 
Tauti; i te tau 1909-1912 hei minita i te kāwanatanga o Te Wari; i te tau 
1912-1932 hei tumuaki mo te komiti o Te Waiapu Whāma; i te tau 1925-1932 hei 
tiamana mo te Ngāti Porou Dairy Co. I te tau 1920-1930 he minita Maori i te 
Kāwanatanga o Te Wari; i te kāwanatanga o Whoopa i te tau 1930-1934; hei 
Attorney i te 1930. Nāna i tuhituhi nga pukapuka e rua, arā Nga Mōteatea. Ko ia 
te mema o te Tairāwhiti mai i te tau 1905 ki te tau 1943, e 38 nga tau. I hinga 
ai ia i a Tiaki Omana. I te tau 1946 ka hinga anō ia i a Tiaki Omana. No te tau 
1948 ka whiwhi ia ki te tohu D. Litt.

Reweti T Kohere





Ko te hunga anake e mahi ana, e rūwhā ana, e mōhio ana ki te 
pai o te okioki. I te aroha o te Atua ki te tangata ka wehea, ka whakatapua e ia 
te rā tuawhitu hei rā okiokitanga mo te tangata. I rūwhā a te Karaiti, i tōna 
ekenga ki te kaipuke moe tonu atu, ā, i te reka o tana moe, kāhore ia i mōhio 
kei te kino te moana.

I te kitenga o Ihu i ana ākonga e hōhā ana i te nui o te 
tangata, ka mea ia ki a rātou, 'Haere mai koutou nei anō ki te koraha, ko tātou 
anake, kia tā ai te manawa.'

Kaore te tangata, kaore te ao, i te ata tau, kei te kapakapa 
tonu te manawa, i nga rongo kino o te ao, i te wehi o te whawhai. I au e 
tuhituhi nei i ēnei kōrero kua roa noa atu te riri ki Korea, ā, he tini te 
tangata kua mate, he tini te wāhine, te tamariki kua kore kāinga. Na te 
Kāwanatanga Reipā i hanga he ture kia 40 haora e mahi ana i te wiki, kia okioki 
ai te tangata, ā, kei te whakahē ētahi tāngata whai moni ki tēnei ture. He mea 
pai rawa kia wātea i nga mahi tūturu, kia wātea ai ki te ngaki i nga kāri ki te 
patu kai rānei ma te whānau. Kia wātea ai nga whakaaro, te hinengaro, ki te 
hurihuri, ki te āta titiro mo

te taha ki te wairua. He tokomaha nga tāngata nunui o te ao, he 
hunga rawa kore engari na te kaha ki te ako, ki te kōrero pukapuka ka tupu hei 
tāngata nunui whakaharahara. He pēnei a Abraham Lincoln, a Bernard Shaw me ētahi 
atu. ēhara te haurangi, te pūrei kāri rānei i te pō roa i te okioki.

Ko tētahi tino take o te mate manawa he nui rawa no te mahi, he 
kore hoki e okioki. Kei te mōhio au ki ētahi tāngata kāhore i kaumātua kua mate, 
ā, ko ētahi ehara i te ora tōtika, kua ngaro i te mate manawa. He tino tāngata 
katoa engari na te pōnānā ki te mahi i te mate manawa. Moumou ēnei tāngata. He 
whakatauki na Ngāti Porou, 


'He mahi na Uetaha e hokia.'

Kī atu ētahi tāngata ki a Wi Mahuru, 'E Wi, ka ngaro to māra 
i te taru,'

Anei nā tana whakautu, 'E taru ana i tāku.'

Ko te tino okioki he moe. Ko ta te Atua rongoā tēnā mo te 
māuiui o te tīnana. E kii ana te Pākehā kia 10 haora e moe ana te tamariki, kia 
8 haora nga pakeke, kia 5 haora nga kaumātua. E au ai te moe mā te kore 
āwangawanga o te ngākau. E kore ai e āwangawanga te ngākau mā te kore hē, mā te 
kore raruraru, mā te ora o te tinana.

I tuhituhia e au ki Te Pīpīwharauroa nga kōrero a Hakipia mo te 
tangi a tētahi kīngi o Ingarangi mo te whakarerenga a te moe i ōna kamo, kotiti 
kē ki nga whare weriweri, ki nga tāngata rawa kore rorotu ai i nga kanohi kia 
moe. Ko āna kupu whakamutunga ēnei na; 


'Uneasy lies the head that wears a crown.''E kore e au te takoto a te mahunga mau karauna.'

Ko te tino okioki ia anei na; 


'Haere mai ki ahau, e koutou katoa e māuiui ana, e taimaha 
ana,a, māku koutou e whakaokioki.'

Ko tēnei te tino okioki, ko tēnei te tino rongoā mo nga 
raruraru o te tangata o te ao katoa. Ko te hunga anake kua rongo ki tāna karanga 
kua mōhio ki tēnei okioki.



Reweti T Kohere





1 Te Aroha ki te Kāinga Tupu Reweti T Kohere 69

2 Kua Ara nga Iwi Maori o te Ao Reweti T Kohere 72

3 He Iwi Rangatira te Maori Reweti T Kohere 73

4 Te Mate Nui o Waikato Reweti T Kohere 75

5 Te Tapu o te Tū o te Tangata Te Pokiha Taranui 79

6 He kōrero Kino mo te Maori Reweti T Kohere 81







He iwi aroha te Maori ki tōna whenua. Ki te mauria mai he pae 
oneone o tōna whenua ki te Maori e takoto mate ana, ka hongia e ia, ka tangihia. 
Ki te kite te rangatira, ka mate ia me tana iwi, ka rere ia ki mua o te riri me 
te karanga, 


'Kia mate au, mate taku whenua.'

I te rongongā o Tomokai rāua ko Kōkere kei te haere mai te taua 
a Ngāti Ira, ka mea atu a Tomokai ki a Kōkere, 



'Haere tāua ki Waiapu, ki tatara e maru ana.' arā ki te 
wāhi tokomaha te tangata kia kore ai rāua e patua. Ko te whakatauki tēnei a 
Kōkere, 


'Haere koe.Kia mate au, mate ki taku kāinga,kia horoia aku toto horoia ki nga wai ratarata o Makarika.'

Ko Tamokai i haere ki Waiapu, ko Kōkere ia i noho tonu a 
rokohanga mai e te taua, ka patua, ka horoia ōna toto ki nga wai ratarata o tōna 
kāinga o Makarika. I a Kino i Okarae ka rongo ia kei te haere mai te taua a 
Tamahae ki te patu i a Ngāti Porou. Ko Kino tēnā ka rere i mua ki te whakatūpato 
i a Ngāti Porou. I Pouretua a Tamahae, ka taha a Kino, muri tata tonu atu ko te 
matua a Ngāti Porou. Ka riri, ka mate a Ngāti Porou i a Tamahae rāua ko Te 
Kaopa. I tana hokinga ki te kāinga ka ū a Tamahae ki Okarae, ki te tiki i a 
Kino. No te putanga mai o Kino ka tūpiki, ka utaina ki te riu o te waka 






takoto ai. Ka roa, ka mahara a Kino kua hāngai pea rātou ki 
waho o tana kāinga o Karani, kātahi ka ui kei hea rātou. Ko te whakautu mai, kei 
waho o Karani. Ka tono na a Kino, 


'Patua a Kino i konei,kia taka te wairua o Kino,taka i roto o Karani.' 


Ka whakatika atu a Tamahae ka patua a Kino engari kaore i mate 
rawa. ka pepeha na a Kino, 


Me he rā e tō ana, Kino.'

No te tau 1836, ko te riri nui ki Toka a kuku, i haere ai nga 
rangatira, mai i Wairarapa ki Wharekahika, i runga i te whakataka a Kakatarau, 
ki te ngaki i te mate o tana matua o Pākura. I nga pipiritanga, ka tū ā kiko 
taku tīpuna a Te Rangitakaia. I tōna taumaha ka tono ia, 


Whakahokia au kia mate atu au ki te kāinga,kia whakarongo ai au ki te haruru o nga tai o Tapuarata.' 
 

Kei mua tonu taku kāinga a Tapuarata kei reira a Rangitakaia e 
takoto ana, e whakarongo ana ki te haruru o nga tai o Tapuarata. Ka kitea i ēnei 
kōrero te aroha nui o te Maori ki tōna whenua.

He tino waiata. 


Taku aroha ki taku whenuaI te ahiahi kauruki nei

He waiata na te ao katoa. 


Home sweet homeThere's no place like home.



Ka Heke Te Iwi Maori



Ahakoa rā i te nui o nga raruraru o Hawaiki, ka heke o tātou 
tīpuna, ki te kimi kāinga hou mo rātou, e kore ai he raruraru. Ka rere mai 
rātou, whakawhiti i te Moana-nui-a-Kiwa ka ū mai ki ēnei motu. ū mai rātou e 
wātea ana te whenua. Ka nohoia e rātou ēnei motu, he whenua ātaahua. Ka tupu 
rātou, ka tini. Ko te iwi Maori tēnei i kiia nei e Te Mātenga ko te iwi tino 
pai, tino rangatira o nga iwi Maori katoa.



Te Heke o te Pākehā



E 500 tau pea te Maori e noho ana i to rātou kāinga hou, ka ū 
mai he

iwi kē anō, he iwi kiri mā, i huaina e te Maori he Pākehā. Ko 
nga Pākehā tuatahi he iwi tino tutū, he herehere hoki i oma mai i Ahitereiria; 
ko ētahi no nga kaipuke patu tōhora. No te hainatanga o te Tiriti o Waitangi i 

te tau 1840, kātahi ka horo tonu te haere mai o nga Pākehā o Ingarangi i runga i 
o rātou kaipuke.

Kua whakaaturia ake rā e au, he raruraru, he noho kino i heke 
mai ai o tātou tīpuna i Hawaiki, otiia ko to te Pākehā take i heke mai ai he 
whakarere atu i to rātou tūranga ware, i kiia rā e Dr Sutch he tūranga hāwini, 
arā pononga, kia piki ai rātou ki te tūranga o rātou tīpuna i Ingarangi, arā ki 
te middle class. (Tirohia He Iwi Rangatira Te Maori.) Kotahi rau 
anō nga tau, kua tutuki i te Pākehā ta rātou wawata. Kua riro i a rātou te tino 
nuinga o te whenua, kua rangatira rātou kua rite ki o rātou rangatira i 
whakarerea atu rā e rātou i Ingarangi, tēnā ko te Maori kua noho tau tangata i 
te ao. I riro ai o tātou whenua i te Pākehā, na te hoko, na te raupatu. He mea 
patipati te Maori i hoko ai. Kua tuhituhia ki te pukapuka, tono kau atu a Te 
Makarini ki a Te Whatuiapiti kia hokona nga pārae mōmona o Heretaunga, ko te 
whakaae ta te Maori, hei muri iho ka tangi.

Kua mārama i te wā te whakaatu, he nui nga whenua o nga iwi 
Maori i hē te murunga, ko te tino take kē he minamina whenua. Ko te murunga tino 
kino ko te murunga i Waitara i Waikato. Na Te Harawira te kōrero kua tuhituhia 
ki te pukapuka, na nga Pākehā o Akarana i werowero, i puta ai te riri ki 
Waikato, hei take muru i te whenua. Kei te mōhio tātou ko te wero tuatahi a 
Kāwana Kerei ko te hanganga i te huarahi ki roto o Waikato. (Tirohia nga kōrero 
mo Te Takiwā ki Waipā.) He kōrero mamae rawa. Na konei hoki a Te Puea i 
hoko whenua ai mōna, hei tūrangawaewae.



Reweti T Kohere

Rangiata

East Cape





I a au e tuhituhi nei i ēnei kōrero (20/4/53), kua ara nga iwi 
Maori o te ao ki nga iwi Pākehā e noho ana i o rātou whenua. I te whakaaro 
rangatira o Ingarangi, kua whakahokia te whenua a Inia me Burma. Na konei i 
whakaoho ērā atu whenua. Kua tū he kāwana motuhake mo Indonesia. He roa te wā i 
whawhai ai a Haina ki Tiapani, ki a Chiang Kai Shek, kua motuhake he kāwanatanga 
mo Haina engari ko Merika kāhore i te pai ki to rātou momo kāwanatanga. Ko Haina 
te iwi nui atu i te ao, e 400,000,000 te tokomaha. Kei te tute nga Maori o Indo 
China kia puta te Wīwī ki waho o to rātou whenua. Kei te tute anō nga Maori o 
Malaya kia puta te Ingarihi. Kua peia te kamupene pao hinu o te Ingarihi ki waho 
o Pahia, kua murua nga waro hinu. Kei te tohe anō a Ihipa kia puta te Ingarihi 
ki waho o to rātou whenua, ā, kia riro mā rātou anō e whakahaere te Awakeri a 
Suez. Kua whakaae te Ingarihi ki te whakahoki i Sudan ki te iwi kāinga. Kua 
whakaūngia te ture e te Poa kia kauā e whai wāhi nga mangumangu me nga 
hāwhekaehe ki te pōti mo te kāwanatanga o āwherika ki te Tonga. He raruraru nui 
tēnei.

Ko te whenua tino kino atu te raruraru i ēnei rā anō ko Kenya, 
kei te Tairāwhiti o āwherika. Ko nga hauhau arā ko nga Maumau, kei te 
kōhuru i nga Pākehā i nga mangumangu e ū ana ki te kāwana. He hoia kei te 
hopuhopu kei te pupuhi i nga Maumau, ā, i ētahi noa atu. He maha nga whenua o te 
Ingarihi i te Tonga o Kenya kua whakakotahi. Kua mutu te riri ki Korea, te riri 
a Amerika rātou ko ōna hoa Pākehā ki nga Maori o Korea ki te Tai Tokerau. Ko te 
āhua tēnei o Nui Tireni mai i te tau 1860 ki te tau 1868, i whawhai ai ki te 
kāwanatanga a Taranaki, a Waikato a Ngaiterangi, a Tūhoe, a Ngāti Awa, a Te 
Whakatohea, a Te Whānau-a-Apanui, a Ngāti Porou me nga iwi o Tūranga.

He tini nga tāngata kei te inoi kia mau te rongo ki te ao. Kua 
rite ta rātou inoi mo Korea. Heoi anō māna e māriri ai nga taratara o te ao, ma 
te United Nations, arā te Kotahitanga o nga Iwi.



Reweti T Kohere

Rangiata

East Cape



Rīria ia au e taku whānau mo taku kupu i runga i nga whakapapa, 
i te kaupapa hoki he iwi rangatira te Maori, rangatira atu i nga Pākehā o Niu 
Tīreni. Ehara i te mea he whakamanamana, he whakahāwea rānei ki o tātou hoa 
Pākehā, notemea he Pākehā ētahi o ōku tino hoa i te ao, i aroha ki a au, ā i 
raupī i au, i au e tamariki ana, engari he whakaaro tonu i te kōrero tika. He 
tokomaha hoki nga Pākehā e whakaaro ana i roto i o rātou ngākau i te mea he 
rerekē te kiri o te Maori i to rātou, e tika ana te Maori kia piko atu ki a 
rātou. He whakaaro tūturu no rātou ko rātou nga rangatira, ā, ko nga Maori hei 
pononga mā rātou. I rongo au ki te tumuaki o nga kura e kii ana, ko te whakaako 
tika i te Maori he whakaako i o rātou ringaringa, hāunga o rātou hinengaro. Kua 
rongo katoa tātou ki te colour line arā ki te taiapa o te kiri. Kore rawa 
aku toto Maori me aku toto rangatira e whakaae ki tēnei kōrero.

I te hui a te Rūnanga o nga Hāhi i tū ki Tikitiki i te marama o 
Pepuere 1953, ko tētahi o nga kaikōrero ko Professor Piddington o te University 
o ākarana, ko te tohunga titiro i te āhua o ia iwi, o ia iwi o te ao. Ko te 
whakatinanatanga o ana kupu ina na, 'I have come to the conclusion that the 
Maori is a greater character than the Pākehā,' arā, 'Ko tōku whakaaro tēnei he 
tangata nui kē atu te Maori i te Pākehā'. Na te Pākehā anō ēnei kupu ehara i a 
tāua i te Maori. I au i Tūranga ka tūtaki ahau ki tētahi Pākehā i te whare tīra. 
I mea mai ia ki a au, 'I tūtaki ahau ki ētahi taitamariki Maori i whakamā mo 
rātou i whānau Maori mai ki te ao. I kii atu au ki a rātou, 'Kei te pōhēhē 
rātou, notemea he whakapapa o te Maori tēnā ko au ko te Pākehā kāhore kau ōku 
whakapapa. E hoki ana nga whakapapa o te Maori ki te Atua rānō, ki a Io.'

Kua kii au he iwi ware te Pākehā kāhore ōna tātai pērā me nga 
whānau rangatira o Ingarangi.

Inā nei anō ka pānuitia i nga nupepa te whaikōrero a Dr Sutch 
ki tētahi rōpū wāhine Pākehā. I kii ia ko nga Pākehā tuatahi ki te heke mai ki 
Nui Tireni ehara i te momo rangatira, ko o rātou tīpuna he ware, no nga 
whakatupuranga hāwini, kaimahi. I tirotirohia e ia nga ingoa o nga pāhihi i rere 
mai i runga kaipuke, ā, kitea ana e ia no nga whakatupuranga hāwini rātou, no te 
tātai e kiia nei he lower class. Ko te tātai o runga atu ko te middle 
class i noho tonu atu. Kua mōhio noa

atu au ko nga tīpuna o nga whānau nunui o Tūranga, o 
Canterbury, he tangata hokohoko waipiro. I kitea e au i roto o te pukapuka ko te 
tīpuna o tētahi whānau nunui o Niu Tireni he kaituitui kākahu mo nga hoia. Kei 
te mōhio nga iwi Pākehā ki te kōrero a Naporiana Ponipata, i whānau i te tau 
1769, arā, 


Ko te Ingarihi he iwi hokohoko toa ' 'A nation of 
shopkeepers' 


Ehara nga tāngata hokohoko i te iwi rangatira. Ko ta rātou na 
mahi he whakapiki i te utu o nga mea ehara nei i a rātou i hanga. No te tau 
1814, ka ū a Te Mātenga ki Pēwhairangi, no te rā Kirihimete ka kauwhau ia ki a 
Ngāpuhi. Anei nā tōna rārangi, 'He kaikauwhau tēnei ahau ki a koutou mo te hari 
nui mea ake puta mai ki te iwi katoa.'

Mate atu a Te Mātenga, ka mahue iho ko tōna reo ki te ao. Anei 
nā ana kupu, 'From my first knowledge of these people I have considered them the 
finest and noblest race of heathens known to the civilised world.' 'O tōku 
tuatahi anō ki te mōhio ki tēnei iwi ko tōku whakaaro tēnei, o nga iwi kūare kua 
mōhiotia e nga iwi mātau, ko rātou te iwi tino ātaahua te iwi tino rangatira 
atu.'

I nga rā i mōhio ai a Te Mātenga ki te iwi Maori, he iwi tino 
kūare rātou, he iwi kaitangata, otirā i kitea atu e ia i roto o te kino o te 
ngākau o te tangata Maori, he ngākau tino pai, tino rangatira. Ko ta Professor 
Piddington anō tēnei i kite ai i muri iho o nga tau nuku atu i te 100, ā, ko ta 
Rore Freyberg anō hoki i kite ai mai o te tau 1939 ki te tau 1952. I tana 
whaikōrero i Albert Hall, Rānana, ka puta tana whakamihi mo nga hoia Maori mo te 
iwi Maori, arā, 'He iwi mātau, he iwi tohunga, he iwi mārohirohi o tātau taina 
Maori. I nga kōkiri takitahi, takitini rānei, kore rawa rātou i hoki whakamuri.'

Kia pēhea rawa nga whakamihi e te iwi? He iwi rangatira tāua - 
kia mau ki o tāua toto rangatira. Kaua e ngōki ki te Pākehā, ki te rangatira 
moni rānei. Kāhore te rangatira e whakahī, kei te rahi tonu rā hoki ia i ōna 
toto, he ware anake te iwi whakahī.



Reweti T Kohere

Rangiata

East Cape



He Whakaahua ātaahua i Haehaea e te Pākehā



Ka nui nga kupu whakamihi e whakapuakina ana i ēnei rā mo te 
noho pai o te Pākehā rāua ko te Maori. I te kaha o te whakahoahoa o nga iwi e 
rua, ka amuamu tētahi tangata o Ahiterēiria mo tēnei āhuatanga; ki a ia kua 
whakahī rawa te Maori. I te rīria tēnei Pākehā e te Pākehā anō mo ana kupu 
pokanoa.

He tika tonu te noho pai o te Pākehā rāua ko te Maori i ēnei 
rā. Ko te mea nāna rāua i paihere ko te aroha mo te urunga o te Maori ki te 
whawhai, me te toa o te Maori ki nga mahi tākaro arā ki te purei putupōro.

Ahakoa rā tēnei āhuatanga, e kore te ngākau e wareware ki te 
āhua o te noho a te nuinga o te iwi Maori i ēnei rā. Kua riro kē te nuinga o te 
whenua i te Pākehā me te nuinga hoki o te mana tangata. Rere ai taku wairua ki 
te mātakitaki i o tāua iwi huhua, ā, kite iho au i nga taone nunui, i nga taone 
huhua noa atu o te Pākehā, i ana pāmu ātaahua, tēnā ko te Maori me mahi nui ka 
kitea e piri ana ki nga taha ngahere, ki nga tapa a tai o te moana. Kua 
whakatōririki te Maori, kua raungaiti. Ka tangi rā te ngākau me Oriwa Korimete i 
tangi rā ki tōna iwi i ngaro notemea, 


Kotahi anō ariki kei te pupuri i te whenua katoa.'

E eke ana mo te Maori nga kupu a Korimete notemea kotahi anō 
ringa Pākehā kei te pupuri i te whenua katoa, ā, ko o tāua toenga whenua kei te 
whātorotia mai e taua ringa kaha, e taua ringa roa, e taua ringa mau.

He aroha nga kōrero mo te takiwā o Waipā me ōna iwi. Ko te 
whenua kei te toitū tonu, ko te Maori ia kua kore. Kaua e tirohia hētia mai ēnei 
kōrero, he puputanga ake no te aroha o te ngākau i hamumu ai te reo, ā, ko te 
āhua o Waipā ko te āhua anō tēnā o ētahi atu takiwā Maori.

Ko nga kōrero nei, he mea tango mai no te pukapuka a Hemi 
Kāwana (James Cowan), he Pākehā aroha ki te Maori. I huaina tana pukapuka ko te, 
'Old Frontier', no te tau 1922 i tāia ai. Ko te mihinare tuatahi ki te noho ki 
Te Awamutu ko Te Ahiwera (Rev. B. T. Ashwell) i te tau 1839, engari ko te 
tangata ia nāna te Rongopai me ōna hua ātaahua i whakaū ki roto o Waipā ko Te 
Mokena (Rev. John

Morgan). Ko tāna, ehara i te mea ko te kauwhau anake i te 
Rongopai engari ko te whakaako anō i a Ngāti Ruru, i a Ngāti Maniapoto ki te 
ahuwhenua. Me i kore nga mahi pai a Te Mokena i tukitukia e te whawhai i te tau 
1863, ko ēnei iwi hei tauwira mo te mahi ahuwhenua ki ērā atu iwi Maori katoa.

'Ko ta Te Ahiwera i whakaako ai ko te taha wairua anake, otiia 
ko ta Te Mokena, i whānui tana titiro mo te āhua o tana mahi. I whakaakona e ia 
te Maori ki te ngaki i te whenua; i tiria e ia he rākau hua; i whakaakona te iwi 
ki te whakatupu i te witi, ā, ki te huri i te witi hei parāoa ki a rātou mira 
wai. Na runga i ana tohutohu i tana tauwira, ka aro nui nga iwi Maori o Te 
Awamutu, o Rangiaowhia, o Kihikihi, o Orākau, ki te ahuwhenua, ki te rui i te 
witi, ki te whakatupu rākau. I mua atu o te whawhai ki Waikato i mīharo rawa nga 
Pākehā i tae ki Waipā, i to rātou kitenga i te koraha e takoto ana nga pārae 
witi, nga māra taewa, kānga, ā, ko nga whare he mea ata whakarārangi mārire te 
tū i nga waharoa, me te taumarumaru iho anō o nga pātītī me nga āporo, kaore he 
kāinga i hapa i te mira wai, hei huri i te kai pukahu nei i te witi hei parāoa.'

Ko tētahi mahi nui a Te Mokena he rui i te whenua ki te 
karaihe, ki te koroa. Ko tana kuri tana hoa rui. I herea he pūtea ki te kakī o 
te kuri, ā, na kuri i whakangahorohoro nga purapura. I haere te rongo o te 
karaihe a Te Mokena ki te whenua katoa, i huaina ai ko 'te karaihe mihinare.'

I tuhituhi e Te Mokena ēnei kōrero. Nui atu te kaha o te 
whakatupu witi ki Waikato. I Rangiaowhia anake e 450 nga eka kua kapi i te witi, 
ā, i tīmatatia te whakatupu i te oti, i te pārei. He tokomaha o nga Maori kei te 
whakatupu rākau hua, ā, kua tini noa atu a rātou rākau, arā he pītiti, he āporo, 
he pea, he paramu, he kuini, he aramōna, he nui hoki te kupere. Kaore te 
putiputi i pīrangitia e nga Maori, e kī ana rātou kāhore he kai o te putiputi, 
he moumou taima te whakatupu putiputi. I te mea ka tū he mira wai hei huri 
parāoa ki ētahi o nga kāinga ka whai hoki tētahi atu kāinga kia tū he mira wai 
māna. Ka tauwhainga te āhua, ā, nawai rā, ka kapi te whenua i te mira. Ko te utu 
o te mira $300 tae atu ki te $600. I utaina te parāoa ki te waka, ka heke nga 
waka i te awa o Waikato ki Waiuku, i Waiuku ki Manukau. I eke te utu o te witi o 
Rangiaowhia, i hōkona ki ākarana ki te $600 i te tau. He moni tino nui tērā i 
ērā rā. I te wā o te keri kaura ki Kareponia (Amerika) ki Wikitōria 
(Ahiterēiria), i te tau 1849 tae atu ki te tau 1852, i tae nga

parāoa a nga Maori o Waipā ki Hana Paraniko (Amerika) ki 
Merepana hoki.

I te tau 1859 ka tae a Dr Ferdinand von Hochstetter ki Te 

Awamutu. I pikitia e ia a Kakepuku; no tana ekanga ki te tihi, ka puta i a ia 
ēnei kupu:

'Pēnā tonu me te mapi te takoto o nga whenua mōmona o 
Rangiaowhia, o ōtawhao; i oti katoa te mahi. Kotahi tekau nga roto ririki i taua 
e au i te raorao. E toru nga tihi whare karakia i kōkiri ake i roto o nga 
pātītī, o nga āporo. I whakamīharo au i taku kitenga i tēnei āhuatanga i te 
tuawhenua noa atu o Niu Tireni.'

Ko te āhua tēnei o Waipā i nga rā o Te Mokena i mua atu o te 
whawhai. Kāhore au i te hiahia kia nui rawa aku kupu mo te whawhai. I uru a 
Ngāti Maniapoto ki te whawhai i Taranaki, ā, he nui o ēnei iwi i mate. I te mea 
kei te ohooho tonu te kiri o te tangata, ka puta he raruraru i waenganui i te 
Kāwanatanga me Waikato. I hanga e te Kāwanatanga he rori ki roto o Waikato. No 
ēnei rā ka noho a Te Koohi ki Te Awamutu, ka tīmatatia e ia tana nūpepa, 'Te 
Pihoihoi Mokemoke', hei hoa tautohe ki ta Patara Te Tuhi pepa, ki 'Te Hokioi'. I 
tukitukia e nga Maori te whare tā o 'Te Pihoihoi Mokemoke', i peia hoki a Te 
Koohi. Ko te murunga tēnei o te ahi. I mate te Maori engari i kitea te tino toa 
o te Maori. I kitea ai te tino toa o te Maori, i kitea ki te riri ki Orākau, i 
aranga ai te ingoa o Rewi Maniapoto. Ko te whakaahua ātaahua i mātakitaki mai rā 
a Hockstetter i te tihi o Kakepuku, i tino paruparutia, i takakinotia e te 
whawhai. I murua e te Kāwanatanga te whenua, i tukua hei kāinga mo nga hoia. Kua 
riro katoa tēnei whenua ātaahua, i uhia nei e Te Mokena rātou ko ōna iwi Maori, 
ki te witi, ki te rākau, ki te kānga, ki te taewa, ae kua riro katoa i te ringa 
kaha o te Pākehā. Kua ara nga taone nunui o te Pākehā, kei te rerewe, tēnā ia ko 
nga iwi Maori, ko te iwi kāinga kua memeha, kua raungaiti.

Na tēnei whawhai ka momotu kē nga iwi o Waikato i te 
Kāwanatanga, i te Pākehā, ā, i te Hāhi, notemea no te Pākehā te Kāwanatanga, no 
te Pākehā hoki te Hāhi. Ko wai oti e kore e mamae? Kua tino mārena ināianei ko 
te Kāwanatanga i hē i te whawhai ki Waikato, he hua nei hoki no te whawhai ki 
Waitara i te tau 1860. Ko wai, ko wai oti e kore e mamae?

Kaore pea he tamaiti o Waikato hei tangi i nga papa whare o ōna 
tīpuna, me Oriwa Korimete i tangi rā ki nga papa whare o tōna iwi i

memeha. Inā na te tangi māna; 


Sweet Waipā! Parent of the blissful hourThy glades forlorn confess the tyrant power Here as I take my solitary rounds Amidst thy tangling walks and ruined grounds And many a year elapsed return to view Where once the cottage stood the hawthorn grewRemembrance wakes with all her busy train Swells at my breast and turns the past to pain''Waipā ātaahua! Matua o te hari nui Ma ōu waerenga takoto noa e whakaatu te mana o te ringa kaha Inā rā au e tirotiro noa nei, he mea mahue I nga ara ururua, i nga māra kua tukia A, he maha tau, ka hoki mai nei Kia kite i te papa o te whare, me nga rākau Oho ana te ngākau, powhiwhi noa Hotu ana te manawa, mamae ana Inā hoki whakamuri te mahara.'

Na Reweti T Kohere

Rangiata

East Cape



He whakamārama tuatahi: Ferdinand von Hockstetter: He 
tangata mātau no Ahitiria, he mārama i tōna ingoa hoki, he nui te toto Tiamani i 
a ia. He minita tōna matua, ā, i ako hoki ia hei minita. I whiwhi ia ki te tohu 
Doctor of Philosophy. No muri mai, ka ako i te āhua o te hanga o te whenua arā i 
te geology. No te tau 1857 ko ia tētahi o nga tāngata tohunga i haere mai ki Niu 
Tireni i runga i te kaipuke ko te Novaro te ingoa. I ū rātou ki ākarana. I tonoa 
ia e te Kāwanatanga ki te kimi i nga wāhi waro, ki te titiro i te āhua o te 
whenua. E waru marama rātou ko ōna hoa i haere ai i te mata o te whenua. No 
tēnei wā ka tae ia ki Waikato, ka pikitia e ia a Kakepuku, i mārama ai tana 
mātakitaki i nga raorao o Waipā. I haeretia anō e ia te Waipounamu ā, nāna te 
awa hukapapa i Waiho i tapa ki te ingoa o tana kīngi arā Francis Joseph Glacier. 
Tokorua nga Maori i mauria e ia ki Iūropi, ā, tae rawa ki Rānana. Nāna anō ēnei 
Maori i whakahoki mai ki Niu Tireni me ta rāua perehi pukapuka o aua tinihanga i 
kite ai i Niu Tireni. E $525 te moni i utua e te Kāwanatanga o Niu Tireni mo 
tana pukapuka. No Hūrae 1884 ia ka mate. Ko tētahi ōna hoa hūrapa whenua ko Von 
Haast, he tiamana anō engari no Niu Tireni tēnei

tangata. Ko tētahi tangata rongonui anō o Ahitiria i tae mai ki 
Niu Tireni nei hūrapa ai ko Diffenbach. Tokotoru ēnei tāngata he toto Tiamani 
katoa, ā, ahakoa he hūrapa whenua ta rātou mahi, kore rawa i whāwhā ki nga 
whenua o te Maori i te wā e wātea ana te whenua. Rerekē te Ingarihi kāhore i aro 
ake ki nga mahi mātauranga, ko to rātou tino hiahia he apo whenua. Na te 
Ingarihi i muru a Waipā me te nui o te whenua. Reweti T Kohere



He whakamārama tuarua: Kaore ēnei kōrero i uru atu ki 
nga nupepa Maori. Na Reweti tonu i tuhi.—Nga Etita



He Kupu Tāpiri

Kua tuhituhia noatia atu e au ēnei kōrero, na konei me apiti 
atu ēnei. I whakaae te Kāwanatanga he hē te murunga i nga whenua o Waikato. 
Kotahi anō ta te Harawira kōrero na ētahi Pākehā o ākarana i whakaoho te riri ki 
Waikato, hei take e murua ai nga whenua. Na te Kāwanatanga Reipa i whakatau mo 
nga tau tuatahi kia $6000 i te tau he utunga na te Kāwanatanga ki Waikato, hei 
muri atu e $5000 i te tau mo ake tonu atu. Ka kitea te kino o te kōhuru o te 
Pākehā i te Maori i murua tonutia ko nga kāinga noho. Ko te kāinga o Te Puea i 
huaina nei e ia ko Tūrangawaewae, he mea hoko mai nāna i te Pākehā, 10 nga eka, 
he whenua tūmatakuru. Koiana i nui ai te aroha o te tangata, Maori, Pākehā ki a 
Te Puea. Reweti T Kohere



Ki a Te Kani a Takirau, Te Houkāmau, me Tuta Nihoniho.

Ki ērā atu rangatira o Ngāti Porou me Rongowhakaata, me nga 
rangatira o nga iwi katoa, nga iwi me nga rangatira tēnā koutou. He nui noa atu 
taku aroha i runga i taku titiro iho ki nga iwi Maori o tēnei motu, no reira ka 
pupuke noa ake te aroha i roto i a au mo koutou e mate rā i te huka, i te ua i 
runga o Rotorua. Kīhai i taea e au te haere atu kia kite i nga iwi, me nga 
rangatira, i te toimaha o taku tinana.

E hoa mā kaore au i kite painga o tēnei hui nui, hāunga ia nga 
mihimihi a te tamaiti, he hanga noa iho ēnei mihimihi. Tētahi kupu nui me i puta 
i taua tamaiti( te Tiuka) he hanga noa iho ēnā mihimihi. Tētahi kupu nui me i 
puta i taua tamaiti kia waiho nga toenga[103] o tātau whenua ma te Maori 
motuhake e whakahaere ōna huarahi katoa. Koia tēnā ko te ora mo te iwi Maori me 
o tātou uri i muri i a tātou. E hoa mā, na te toimaha o taku tinana, te puta ai 
i a au ēnei kupu katoa ki taua tamaiti, heoi ko ia anake i mutunga pai i te nui 
o te mahi ki tōna aroaro. Kāti tēnā.

I rongo ahau ka haere nga iwi Maori o Niu Tireni ki 
Ingarangi.[104]

Kāti tēnei kua whai kupu ahau ki a Te Arawa me kaua ia e hoe ki 
Ingarangi, kei te pēnā atu hoki taku kupu ki a koe, e Ngāti Porou, e 
Rongowhakaata me ērā atu iwi, kia kauā e haere ki Ingarangi. Me kuri koe, me 
kuri ki runga ki te motu o o tūpuna. Paenga ake tēnā.

I rongo anō ahau kai te hiahia nga iwi Maori ki te hanga whare 
whakairo, ka tuku ai ki Ingarangi hei tohu aroha mau mo te whakakīngitanga o 
Eruera VII. Ko tēnei e whā nga whare whakairo kai au ake, e rua kai runga e tū 
ana, e rua kai raro e takoto ana, ā, kaore i whakaaetia e au te reo o Te Arawa 
no reira he pēnei atu hoki nāku ki a koe e Ngāti Porou me Rongowhakaata, ahakoa 
kua rite tāu whakaaro mo taua mahara, āta hurihuritia iho anō. Waiho hoki rā kia 
kite painga tāua a muri ake nei, engari tēnā ka riro ma tāua tahi e whakaaro, ki 
te kore, waiho nga taonga[105] a o koutou tūpuna i runga i to rātou motu 
tū ai. Ko tēhea aroha atu koia o tāua e kawea nei, kai te mōhiotia to tāua piri 
pono tonu ki te taha Kuini, ā, ka uru nei tēnei ki te rā o te Kīngitanga me to 
tāua piri tonu anō ki raro ki te mana o Ingarangi. Ko tēnei kia ora rā nga 
rangatiratanga.



Na to koutou hoa

Te Pokiha Taranui
              [106]

Te Pīpīwharauroa nama 42, Hune 22, 1901. Whārangi 11.

[103]He tino reo tēnei no nga rangatira Maori te pupuri i o tāua 
toenga whenua. Ki te kore whenua te Maori kaore ōna painga i te ao. O nga 
66,000,000 eka whenua o Niu Tireni iti iho i te 4,000,000 kei te Maori. Kei te 
piki te tokomaha o te Maori kua nuku atu i te 100,000. Kei hea he kāinga hei 
nohoanga?

[104]Kaore he iwi i haere ki Ingarangi i runga i tēnei take, arā i 
rite ki tā Te Pokiha whakaaro, he whakaaro tika.

[105]Nui atu nga taonga a te Maori kei te Pākehā e putu ana.

[106]Pokiha Taranui. Ko Ngāti Pikiao te hapū o tēnei kaumātua. Ko 
te Pokiha tētahi o nga rangatira nunui o Te Arawa, o nga rangatira piripono. I 
whawhai ia ki te taha kīngi Maori arā ki te taha Hauhau. I whakawhiwhia ia e 
Kuini Wikitōria ki te hoari me Te Keepa Taitoko, me Henare Tomoana, me Ropata 
Wahawaha, me Mokena Kohere i whakawhiwhia anō. I tae a Te Pokiha ki roto o 
Waiapu ki te kawanga o Porourangi whare i te tau 1887.

















I pānuitia e nga nūpepa Pākehā nga kōrero whakarihariha a nga 
kaiwhakaako kura Maori o te Tairāwhiti i te tau 1942. I oho nga iwi o te 
Tairāwhiti i aua kōrero. I mea te rīpoata a nga kaiwhakaako kura, kino atu te 
haurangi o ētahi marae. He tika tēnei kōrero. Kino atu te haurangi o ētahi 
marae, nga tāne tonu me nga wāhine. I whawhai nga tāne, kino atu. Ko nga 
rangatira tonu ki te tari mai i te waipiro ki te marae, he whakaaro hoki no 
ētahi tāngata mo ta rātou whāngai i te iwi ki te waipiro ka whakamihia rātou.

Ko te kōrero tuarua a nga kaiwhakaako mo te nui o nga tamariki 
pōriro a te Maori. I tuhituhi ētahi Maori ki te nūpepa, ko ta rātou kōrero i 
kore ai e kitea nga tamariki pōriro a te Pākehā patua ai e nga wāhine a rātou 
tamariki pōriro. I te rīpoata a te Komihana i kitea e 4000 nga wāhine Pākehā i 
patu i a rātou tamariki i te tau kotahi. Kaore te Maori e whakahāwea i nga 
tamariki pōriro pērā me te Pākehā. He tikanga hou ki te Maori te mārena Pākehā 
ko ta rātou na tikanga tawhito whakariterite ai. I puta te pānui 10,000 nga 
tamariki a nga wāhine Pākehā o Ingarangi, na nga hoia mangumangu o Amerika. 
Kaore he take e whakamanamana ai te Pākehā.

I te marama o Aperira, 1948 ka kauwhau tētahi minita Pākehā o 
ākarana, ko Blackwood Moore te ingoa. I kii ia e 80 pai heneti o nga herehere i 
Mautini he Maori. I whakahēngia tēnei kōrero e te Pirimia rāua ko Tirikatene me 
ētahi atu. I kii anō taua minita kei te hoko pōti te Kāwanatanga Reipa i nga 
Maori ko te utu he penihana. ā, na te penihana ka māngere te iwi Maori. Ko te 
kōrero tino kino a taua minita ko tana kii, te hiahia o te Maori kia nui a rātou 
penihana ka moe nga whanaunga tata i o rātou whanaunga anō kia tokomaha ai nga 
penihana. I tono te Pirimia kia whakaaturia e taua minita te tika o āna kōrero. 
Kāhore taua minita i whakaatu engari i tono ia me whakatū he kōmihana hei uiui i 
taua take.

I tuhituhi anō hoki au, he mea kino rawa ki te Maori te moe 
whanaunga. Ko te tino take i kino ai a Blackwood Moore ki nga Maori he tarahae 
mo te kaha o te tautoko a te iwi Maori i te Kāwanatanga Reipa.

I te rīpoata a Taare Peneti mo nga herehere i kii ia ko nga 
Maori hara kino i te herehere, he Maori kāhore i tae ki te kura. I tuhituhia anō 
e ia te nui o te hara o ia iwi, o ia iwi. Inā na te rārangi o nga iwi;

kāhore e tika nga kaiwhakaako Pākehā o nga kura Maori, kia 
kōrero kino mo te iwi Maori, ko to rātou oranga hoki i ahu mai i nga kura Maori. 
Kia wātea rātou i te hē, he tauwira hoki rātou ki nga tamariki Maori e 
whakaakona ana e rātou notemea kaha kē atu ta te tauwira whakaako i ta te 
māngai.

Kei te mōhio nga tāngata o Te Araroa ki te haurangi o te wāhine 
a te tumuaki o te kura. I tētahi kanikani, ka hinga taua wāhine. Ko tērā tau anō 
(1952) i mutu ai te whakaako a tētahi Pākehā i Te Araroa. E kitea ana ia e 
haurangi ana i te taone, i nga kanikani. Nāwai ā ka haurangi hoki ētahi o nga 
tamariki o te kura. Kāti anō te hē o te haurangi, hono atu hoki ko te huarahi 
tērā ki ētahi atu hē, kino kē atu.

Kaua nga komiti e wehi ki te tute i nga kaiwhakaako haurangi. 
No te iwi nga kura, na rātou nga tamariki. E whai mana rātou ki nga mea katoa e 
pā ana ki a rātou tamariki. Ko wai te tangata he aruaru i a rātou?



Reweti T Kohere

Rangiata

East Cape

He wāhine Reo kore

E hoa, tēnā koe. He kupu ruarua nei hei whakawaha ake ki runga 
i ta tātou Manu.

No te 10 o nga rā ka hori nei, i moe ai a Hana 
Peneti[107]i te moenga roa. I mua tata atu i kaha anō tōna tū ki te hoa riri, he wā anō ka toa ia, he wā anō ka toa te hoa riri, otirā i te hoa riri anō te mutunga. Haere atu ana ia mahue iho ki muri āna tamariki tokorima me tana 
koroheke. Tēnei kua riro te kura whakahirahira te kaitautoko i nga mahi o runga 
i te waka nei a te whakapono; te kaihāpai i nga tikanga e whakakaupapatia ana e 
tōna hoa tāne. Haere rā e whae, e taea hoki te pēhea. Haere te wāhine reo kore 
kaore i puaki he kino i tōna māngai mo ētahi atu ahakoa i ūtaina mai he kino ki 
runga ki a ia. Waiho iho ki muri ko te tangi, ko te māharahara ki ōu tūranga i 
nga wā o mua. Hoatu e whae, nāu i kite tēnei wā hei haerenga mōu.

Takoto mai, e Hana! I roto te puhirere, ka tokia

To kiri; e te anu mātao, e nga hau

Whakahoki; no roto no Ohinemutu, titiro to

Kanohi; nga marae ka takoto, he whakamā

Runga atu; kei o iwi, ki konei

E te Koea; mapu no ai ki te ata o te tau taku kuruPounamu; 
tēnā ka makere, hinganga

Taniwha; no nga puke tū noa i te muri, e Pare

I Tawhiti; tēnei to pōtiki, mihi mai

I kona; koe ma te tuku kino, te tau e e i.

E whae, kai kino! i te maru awatea, te hoki

Te mahara; te moenga i te tāne; ma to

Whānau koe e mihi atu, haere rā

E Hana! i te ara kai kino, i te ara

kōrero; i te ara kōhimu, o te tini e e i.

Kātahi anō tētahi o nga wāhine i tino pā ai te mamae ki te 
ngākau o te tangata, haere rua ana o te Maori me te Pākehā, tawhio noa nga Motu 
e rua nei. Te tino patunga anō ia kei tōna koroheke, kei ōna mātua, kei ōna 
whanaunga, me tana rōpū taitamariki. Koea i mahi tahi nei rātou i runga o 
Rotorua. Kaore e taea te tātaku ake nga āhuatanga o tēnei wāhine, i runga i tōna 
āhua, i āna mahi, i ōna whakaaro. Waiho me whakamātau ki te whai ake i āna 
tauira, heoi anō pea kei nga kupu nei hei whakapotonga ake, 'Anō te hinganga o 
nga mārohirohi,' me tēnei, 'He hinganga taniwha'.

I te 12 o nga rā, i te 2.30 i te ahiahi, ka tukua atu tōna 
tinana ki te kōpū o te whenua. I nehua ia ki waho tonu mai o te kūwaha o te 
whare karakia i Ohinemutu. Ko nga minita ēnei na rātou i tuku atu, Revs. 
Tisdall, Haumia me Ratema, ko Te Wheoro he reimana. Ka tata te haora o te nehu, 
ka whakaeke te tangata ki runga ki tōna marae ki te Papa-i-Ouru.[108]  Kāti i te kawenga atu o te wāhine nei ki roto o Tamatekapua kua hiki a waho i te 
tangata, me te heke anō te roimata i te kanohi, anō he wai e rere ana te rite, 
hui atu ki ana hoa Pākehā. Kātahi anō te nehu i kitea ai te nui o te tangata, 
haere rua ana ko te Maori me te Pākehā, anō he whānau kotahi, i te nui rā o te 
aroha ki tēnei wāhine i whatia tūtia nei e te mate. He nui nga tohu aroha a ōna 
hoa o nga motu e rua i tae mai. He ringa kaha nāna i tango atu, te taea te 
pupuri. Haere rā e te whae i te ara whānui, i te ara kua rite mai hei mutunga 
atu mo te oranga poto i tēnei ao.

Heoi nei e Manu o kupu hei roha atu māu ki nga marae o katoa. 
Kia ora



Heoi anō

Reweti T Kohere

Te Pīpīwharauroa nama 138, Hepetema 1909. Whārangi 4.

He whakamārama: 'He Hingahinga Taniwha' te ingoa ake o 
tēnei kōrero a Mokena i roto o Te Pīpīwhauroa.—Nga Etita

[107]Hana Peneti: Hoa wāhine tuatahi o te Pihopa o Aotearoa. Ko 
Huta rāua ko Pare Pāka ōna mātua, no Te Atiawa, Taranaki, engari i noho rāua ki 
Motueka. He tangata tuhituhi a Huta ki a tātou pepa Maori.

[108]Papa-i-Ouru: Ko te marae tēnei o Ngāti Whakaue arā o Te Arawa 
katoa, arā o nga iwi Maori katoa o Niu Tireni. E kiia ana ko te wāhi tino tapu 
ko muri o te whare karakia.



Ki a Poihipi Kohere.

E te hoa, tēnā koe me tou whare katoa.

Tēnei mātou nga mōrehu o te Ope Maori kua puta mai i roto o te 
mura o te ahi. Kaore e taea e te pepa, e te kupu rānei te whakaputa te ngākau 
mamae me te pouri mo nga tamariki o te iwi Maori kua tuku nei i o rātou tinana 
ki te mate i runga i te whakaaro mo te painga ki te Kīngi, ki te ao, me te iwi. 
Tēnei rā nga uri rangatira o te iwi Maori o nga moutere e rua, o Aotearoa me Te 
Waipounamu, te takoto atu nei i runga i nga puke i roto hoki i nga raorao o 
Paranihi. He hanga whakaaroha ki roto ki te ngākau Maori. Ka hoki kē atu te 
ngākau tangi ki nga mātua me te iwi i te kāinga na. Heoi anō te mea nāna i ora 
ai te ngākau na a koutou reta e tuhi mai nei, e mea nei he mate hōnore te mate 
ki te pakanga. Kore rawa, he tamaiti i mate wheke engari i mate ururoa 
katoa[109] Kei te ora mātou e noho atu nei.

E Poi, tēnā pea koe, arā, koutou kua kite iho i to kōrua teina 
ko Te Reweti, arā a Henare kua haere i roto i te rōpū o te hunga i tuku i a 
rātou kia mate mo te Kīngi me te Emepaea. Nui atu te pouri me te tangi o te 
ngākau mōna. I hinga tonu a Henare i waenganui i ōna tamariki. Tokoono nga 
tamariki. Tokoono nga tamariki i hemo tonu atu i te taunga mai o nga matā repo, 
ā, ko Henare me ētahi atu hoki i taotū, tekau mā rima. I te 14 o nga rā o 
Hepetema, 1917, i te 8 o nga haora o te pō, ka tau mai nga matā repo a te 
hoariri. Kātahi tonu ka mutu iho to mātou karakia ahiahi. Me i tau mai pea i te 
wā e karakia ana mātou tērā e tokomaha nga mea e hinga. I te mutunga o te 
karakia ka whakariterite rātou ko tana whānau mo te haere whakamua ki nga 
parepare o te hoariri, ki nga mahi a tēnei hanga a te hoia, ka tau mai

nga matā a te hoariri ki kō tata tonu atu. Kore rawa ia i wehi 
i aha rānei engari ka tū ia i waenganui i a rātou me tōna karanga ki ōna 
tamariki kia tere te nuku, ka nuku a mua o tana paratūnu,[110] i taua wā 
kei te neke haere tonu mai nga matā ki te wāhi i a rātou rā. Kāti mau ana ko ia 
me nga tāngata o muri o tana ope. Tau tonu te matā ki waenganui i a rātou. Ka 
hinga ia i konei. Engari i a ia e mamae ana kaore ia i āro ake ki a ia, ko tōna 
whakaaro nui ko āna tamariki. Ka takaia ōna tū, e rua i te ringa, i te hope 
hoki, na te tū i te hope ia i mate ai. I mua atu i te mauranga i a ia ki te 
hōhipera ka whai kupu ake ia ki a Te Rangihiroa,[111] ko tana kupu tēnei, 
'I muri i a au, e inoi ana au ki a koe, ko āku tamariki arā a Ngāti Porou katoa 
me tuku e koe ki raro i taku tamaiti i a Pekama Kaa[112].' (I taua wā 
hoki ko Tūranga i a Pekama, ko Ngāti Porou i a Henare)

Ka mea atu a Te Rangihiroa, 'Kei te pai. Ka pērātia e au.'

Ka titiro ake ia ki a māua tahi ko Te Rangihiroa, ka mea mai 
anō ia, 'Kaore āku māharahara notemea kei te mōhio au kei konei tonu kōrua hei 
tiaki i a tātou tamariki, me tana kii ake anō kei te pai ia, kauā e māharahara 
atu ki a ia. Kore rawa mātou i mōhio tērā ia e aituā. I waenganui pō ka nehua 
nga mea i mate, ka haere anō au kia kite i a ia, pai rawa atu tōna āhua. I taua 
wā ka tae mai te waka hei hari i a ia, ka rūrū māua, ka mea mai anō ia, 'E noho 
rā i a tātou tamariki.'

E Poi, kaore mātou i kite i te moenga o nga kanohi o Henare. I 
rongo noa iho mātou ki nga nūpepa kua moe ia. Kāti i roa ai taku tuhi atu he 
wawata noa me kore e hē nga nūpepa. I te mea ka tae mai nga tino whakaatu kua 
moe ia te hoa tino kaingākau ka tuhi atu nei, he tangi atu ki a koutou.

He tangata a Henare i paingia e te iti, e te rahi, e te 

paraiweti, e te tianara. Kua tae kei tōna wāhi i te pō. Ka nui te ora o Tāwhai, 
engari kei roto o tōna ngākau e pouri ana, e mamae ana mo tōna tuakana. Nui atu 
tōna kaha ki te pēhi i tōna pouri engari ko au kei te mōhio atu, nui atu tōna 
pouri.

Kei te pai a Pekama rātou ko tōna wīwī, he tamaiti pai, 
hūmārie, e paingia ana hoki ia e ōna tamariki. Kei te pai mātou. Ma te Atua 
koutou katoa e manaaki,

Na to hoa pono



Na Henare Te Wainohu

Te Pae o te Pakanga

Oketopa 26, 1916



He whakamārama tuatahi: I whānau a Henare Wepiha Te 
Wainohu ki Mohaka, ko tōna ingoa hapū ko Ngāti Pāhauwera. Ka 15 ōna tau kā tae 
ia ki Te Aute i te tau 1896. Tana mahi tuatahi i haere ai tōna rongo he purei 
putupōro. I tōna toa ka tapaina e ōna hoa he ingoa whakatene mōna ko te 'Tiger'. 
I uru ia ki tētahi rōpū o te kāreti, i huaina ko 'Te Kooty Gang' ko tana mahi he 
tutū, he hoariri ki te Rōpū Karaitiana o te Kāreti. I ako rātou ki nga mahi 
hauhau, ā, ko te mutunga o Henare ko ia tētahi o nga tino minita o te Hāhi 
Mihinare. I te tau 1911 ka tae a Henare ki te kura minita i Te Raukahikatea, i 
reira hoki ētahi o ōna hoa i noho tahi ai rātou i Te Aute. No tana nohoanga ki 
Te Rau ka tipu te whakapono i tōna ngākau, te whakapono i tiria rā ki Te Aute. I 
kaha tana ako i a ia i Te Rau, ki nga mahi o te whakapono, ki te Reo Ingarihi 
hoki. Reweti T Kohere

He whakamārama tuarua: Na Reweti ēnei kōrero i 
whakawhāiti mai, engari na māua ake te ingoa.—Nga Etita

[109]He tino whakatauki tēnei na te Maori. Ko te wheke he ngārara 
mate noa, ko te ururoa arā ko te mango he toa ki te riri.

[110]Paratūnu: Platoon.

[111]Te Rangihiroa: Sir Peter H. Buck.

[112]Pekama Kaa: I mate ki te whawhai i a ia e whakaora ana i nga 
taotū. I tū kāpene ia.



Te Mātāmua o nga Minita Maori



Ko Rota Waitoa[113] te minita tuatahi o te Iwi Maori. Ko 
tōna kāinga i tū minita ai ia ko Te Kawakawa arā, ko Te Araroa, kei te 
Tairāwhiti. Ko ia tētahi o nga tino hoa haere o Pihopa Herewini[114] 
pihopa tuatahi o te Hāhi Mihinare o Niu Tireni i nga tau kotahi tekau i mua atu 
o tōna whakapākanga hei minita. I haere tahi rāua ko Pihopa Herewini ki ākarana 
i te tau 1842. I a ia e tamariki ana he paraikete tana kākahu, otirā i tōna 
mōhio me tōna kaha ka riro i a ia tētahi karahipi, ko te karahipi a Aperahama te 
ingoa (Abraham Scholarship), ā, tū ana hoki ia hei māhita āwhina mo te kura 
Maori i ākarana. Ka piki haere te mārama o Rota, ā, ka whakaritea ko ia hei 
whakamātautau i nga Maori o te kāreti, i tērā wā, ki nga kōrero o nga 
Karaipiture.

Kaore anō he Maori kia whakaaetia i taua wā e Pihopa Herewini 
kia whakapāngia hei minita mo te Hāhi. No te wā tonu i a Rota, kātahi

anō ka whakaae te Pihopa, kua rite te wā e tika ai kia 
whakatūria tētahi Maori hei minita. Na Te Herewini tonu a Rota i whakaako, ā, 
nāna i tuku atu i muri iho ki a Te Kihirini (Rev J. S. Kissling).

Ko nga tāngata nāna i whakamātautau a Rota Waitoa, ko Atirikona 
Aperahama ma. Kitea ana e rātou te pai o Rota, tōna mōhio me tōna ngākau pāpaku. 
No Mei 22, 1853, ka whakapāngia a Rota Waitoa hei minita i roto i te whare 
karakia o Paora i ākarana. Ko nga minita i reira i taua rā tokotoru nga 
Atirikōna, tokotoru nga piriti, tokotoru nga rīkona. Kī tonu te whare karakia i 
te Pākehā i te Maori. Ko te kauwhau a te Pihopa, me te tangi anō hoki o Rota 
Waitoa i te aroha ki nga kupu tohutohu a tōna matua, a te Pihopa ki a ia.

Te mutunga o te whakapā i a ia ka whakahokia mai a Rota Waitoa 
ki Te Kawakawa hei minita mo ērā iwi ōna. Hokihoki ai anō ia ki ākarana i ētahi 
wā ki te kāreti ki reira whakahou ai i nga akoranga. Otirā i noho tonu ia hei 
minita mo te pāriha o Te Kawakawa, ā, tae noa ki tōna matenga. Nōna tonu te 
hiahia ki te hoki ki te kāreti. Nāna tēnei kupu; 'E hoki ana ahau ki te kāreti 
kia whakakīngia mai anō taku kete ki te purapura.'

No te 4 o nga rā o Maehe 1860 ka whakapāngia a Rota Waitoa hei 
piriti e Wiremu Parata, te Pihopa tuatahi o Waiapu.

Ko ōna tau whakamutunga i ūhia e te kapua pouri, arā i runga i 
nga raruraru i pā ki te iwi Maori, i nga whakahaere a te Hauhau. Otirā i mahi 
pono tonu a Rota i tana mahi minita, ā, tae noa ki te mutunga.

Ko ētahi wāhi o tōna pāriha, me haere i runga hoiho ka tae ia. 
No tētahi haerenga ōna, ka hinga tana hoiho, ka marū tōna tinana. Ka rongo a 
Pihopa Herewini ka karangatia mai a Rota kia haere atu ki ākarana me tōna hoa, 
me ta rāua whānau. Te taenga atu ka kitea te taumaha o tōna mate. Ahakoa te kaha 
o te tiaki i a ia, kaore rawa tōna mate i taea, ā, no te Rātapu te 22 o nga rā o 
Hūrae 1866, ka mate. Ko tōna urupā kei Tīpene, Taurarua, ākarana, kaore i 
tawhiti rawa i te whare karakia. I roto i taua whare karakia te hanganga i te 
kaupapa o te Hāhi o te Porowiini o Niu Tireni. Ko nga tuhituhi kei runga i tōna 
kōhatu e pēnei ana:-



'The Rev. Rota Waitoa

Died 22nd July,1866

Te Mātāmua o nga Minita Maori'

Na Pihopa W J Simkin

Atirikona, ā, ināianei Pihopa o ākarana

Te Toa Takitini nama 59, Hūrae 1926. Whārangi 432.



He Kupu Tāpiri: He tangata pai a Rota Waitoa, he tangata 
i arohatia nuitia e ōna iwi, he tangata i mahi pono ki te Hāhi, ā taea noatia te 
mutunga. Kei te whare karakia i Te Araroa, kei Tīpene e mau ana te papa parahi 
hei tohu aroha ki a rāua ko tana tama, ko Rev. Hone Waitoa. Reweti T Kohere

[113]Rota Waitoa: Ehara a Rota Waitoa i a Ngāti Porou engari tōna 
hoa wāhine a Harata. Ko tētahi kōrero no Ngāti Raukawa engari e kii ana tōna 
mokopuna a Rota, no Hauraki tētahi wāhi o tōna tipuna, no reira hoki tēnei ingoa 
a Waitoa. Kei tētahi o ēnei pukapuka nga kōrero o te kino o Te Houkamau ki a 
Rota, engari ko te mutunga he rangimārie. Ko Rota rāua ko te tuahine ko ērena 
Stainton nga uri a Rota kei te ora.

[114]Pihopa Herewini: No Oketopa 17, 1841 ka whakapāngia a George 
Augustus Selwyn hei Pihopa tuatahi mo te Hāhi Mihinare, i a ia ka 33 nga tau. Ko 
tōna pāpā he rōia. I whakaakona ia ki Eton, ki Cambridge, he tangata mātau, he 
toa ki nga mahi tākaro. E kiia ana, 'Men admired him for his very faults and 
loved him intensely for his virtues.'

'I arohaina ia e te tangata mo ōna hē, ā, i tino arohaina ia mo 
ōna tika.'

Na Kuini Wikitoria ia i tono mai kia hoki atu ki Ingarangi hei 
Pihopa mo Wakefield.



E Koro he whakamihi rā mōu e rere haere nei i te motu; i te 
hauauru, i te tonga, i te rāwhiti, me te tai tokerau, puta rawa mai ki te riu o 
te awa o Waikato, na reira ka oho ake te ngākau kia whakamihi noa ki a koe. He 
ahakoa kua hē kē te wā tika mo ēnei kupu, i te wā e ora ana anō te tinana, tēnā 
koa ko tēnei, kua takoto kē ia ki waenganui i ōna iwi maha.

I te wā e ora ana a Paratene Ngata[115] he rā, he wiki, 
he marama, ōna whakaaro ki ahau, ōku whakaaro ki a ia. Nāna koe e Te Toa i 
whakaatu mai ki a au, kaore kau āku kupu atu, kitea rawatia ake ko koe tēnei. 
Heoi waiho tonu iho hei maunga mahara i muri i a ia.

Ko nga mihi katoa, ko nga poroporoaki mōna i whakahekea e ana 
iwi ki te marae o aituā, i a ia e takoto ana, na tātou katoa. Kāti rā e tika ana 
tēnei tangi kia tangihia mōna. Koia tēnei:­ 




A Tainui na, Te Arawa, Mataatua, Kurahaupo,Tokomaru ka tau ki te moana I tuakitia mai he tumu[116] i Hawaiki Ko Takitimu te pō i Rangipō, Aotea i te moana Nga waka o Uenuku, piri ana i te rangi Ma wai e tāmi o wā e tau nei? Nāna i kau mai te Moana-nui-a-Kiwa He piringa korekore te marama Ka kore koe i te ao nei e!

Haere, haere, haere rā, e te hoa!



Na T T Rawhiti[117]

Waikato

Te Toa Takitini nama 48, Hūrae 1925. Whārangi 259.







'Ko Te Kani a Takirau he tangata tū rangatira, he tangata roa, 
he kiritea, he ātaahua. He urukehu ōna makawe, he mingimingi. Kāhore he tohu o 
te rangatira i ngaro atu i a ia. I te mea he tangata tino rangatira ia ko tōna 
iwi he tangata tapu. E whakarongo ana rātou ki āna kupu katoa, ki te tuhi noa 
rānei a tōna ringa. I noho ia ko ia anake, kāhore i whakapiri ki nga tāngata 
noa. Tokorua, tokotoru rānei nga tāngata e tata atu ana ki a ia, he rangatira 
anō ko ēnei ōna kaitiaki. Ki te haere ia, ka aru he ope i a ia hei tiaki i a ia.

He tino hoa a Te Kani a Takirau no te Pākehā; i whakanuia e ia 
te Pākehā, kaore hoki āna whiriwhiri i te Pākehā. Na tēnei tū ōna ka pīrangi ia 
ki nga hē o te Pākehā, ka reka ki a ia te waipiro, ā, na te waipiro hoki i 
hohoro ai tōna mate. Ahakoa he tino hoa ia no nga mihinare, i manaaki, i tiaki i 
a rātou, otirā kore rawa ia i tahuri ki te whakapono, i haere rānei ki te 
karakia.

Ko Mokena Kohere i rerekē tōna tū. Kaore pea ōna 
whakapapa[118] i eke ki o Te Kani, otirā he tangata mananui 
whakaharahara, ā, i tino whakarongo te iwi ki a ia. He tangata toa, he tangata 
kaha, otirā he tangata tino aroha, he tangata ngāwari, engari ka riri ana, 
murara ana te ahi. I rite ia ki a Te Kani he pīrangi ki te Pākehā, ā, mehemea i 
tūpono e tuku ia i a ia kia mate mo te Pākehā. I tētahi rā mai i a māua ko 
Mokena e kōrero ana i te waharoa i ākarana, ka haere mai tētahi Pākehā ko Kāpene 
Wiremu o te kaipuke Kāwanatanga, ka tangi ki a Mokena, ka pupuri i tōna 
ringaringa. I ui atu au ki a ia mehemea e mōhio ana ia ki a Mokena. Kātahi ia ka 
mea mai, 'E mōhio ana au? Tino tika rawa kia mōhio au ki a ia. I ētahi tau maha 
ka hori nei ka pae taku kaipuke ki te ākau i Waiapu. Ko te haerenga mai o nga 
Maori ka murua katoatia nga taonga o te kaipuke, ā, tata tonu hoki au ka patua. 
Otirā no te putanga mai o tēnei tangata ka whakahaua e ia nga tāngata kia 
whakahokia mai aku taonga kia taria ki tōna whare. Nāna anō mātou ko ōku hoa i 
atawhai ā tae noa ki te rā i tū mai ai he kaipuke ki te tiki mai i a mātou.'

I kata a Mokena ki te kōrero a taua Pākehā, i kii hoki ia he 
pono taua kōrero. I tino pau nga whakaaro o Te Taka (Stack he mihinare i noho ki 
Rangitukia) ki a Mokena Kohere, i kiia e ia a Mokena ko Kīngi Rawiri.



Hohepa Peka

Te Pīpīwharauroa nama 53, Hune 1926. Whārangi 413.



He whakamārama: He mea tango mai no nga kōrero a J. G. 
Baker, (Te Peka) he tamaiti na tētahi o nga mihinare tuatahi i noho ki Te 
Tairāwhiti. I noho tōna pāpā ki Uawa i te tau 1842, ki Rangitukia i te tau 1853. 
Ka mārama, i tino mōhio ia ki a Te Kani a Takirau rāua ko Mokena Kohere.

I mea a Te Peka, 'I mua atu o te mutunga o āku kōrero e hiahia 
ana ahau ki te whakapuaki i ētahi kupu ruarua nei mo ētahi rangatira tokorua kua 
whakaahuatia ake e au nga ingoa notemea kei runga noa ake rāua i ērā atu, ā, i 
te nui whakaharahara o o rāua mana, he ture a rāua kupu ki o rāua iwi, puta noa 
te whenua

katoa.' Reweti T Kohere

[118]Kaore tēnei kōrero i tika. Kotahi tonu te take mai o Te 
Kani-a-Takirau, o Te Houkamau, o Te Potaeaute me Mokena Kohere. Na Tūwhakairiora 
ko Tuterangiwhiu nāna a Te Moahiraira rāua ko te taina ko Te Hukarere. Ka heke a 
Mokena Kohere i runga i a Te Moahiraira, ka heke a Te Kani-a-Takirau, a Te 
Houkamau, a Te Potaeaute i runga i a Te Hukarere, i te taina. Ko tō rātou ara 
whānui tēnei ki te taha ki a Ngāti Porou. 


Kei 'The story of a Maori Chief.' te nuinga o nga kōrero mo Te 

Kani-a-Takirau.





Ko Tahupotiki tētahi o tāua o te Maori tino tohunga ki te 
kōrero, i te tau o te reo, i te āta whakatakoto o te kupu. Ko Charles Haddon 
tōna matua ko Te Paia tōna whaea. Ko Ngāti Ruanui ko Nga Rauru ōna iwi. Na Tohu 
Kākahi ia i whakatupu i tōna tamarikitanga. I tū ia hei minita mo te Hāhi 
Weteriana. Ko tana tino kauwhau kia kauā te waipiro e whakaaetia kia uru ki te 
rohe pōtae, ā, kia whakakorea atu hoki i te iwi Maori. E 35 nga tau i haerērea 
ai e ia nga marae huhua o te motu. Ko Hūhana Haerehau tōna hoa wāhine; he tama 
nāna a Oriwa, he tangata tohunga ki te tuhituhi whakaahua, ko ia te kai 
whakahaere o te Rōpū Maori Reipa mo ētahi tau. I rite ia ki tōna koroua he pai 
ki te kōrero i te Reo Maori i te Reo Ingarihi. No te tau 1866 i whānau ai a 
Tahupotiki, no te 5 o nga rā o Noema 1936 ia i mate ai, e 70 ōna tau.



Reweti T Kohere

Rangiata

East Cape



He whakamārama: Ko tētahi wāhi noaiho tēnei o nga kupu i 
tuhia e Reweti mo Rapata Tahupotiki Haddon. Arā atu te roanga o ēnei kōrero kei 
Te Toa Takitini nama 44, Maehe 1925. Whārangi 190. Ko te ingoa ake o tēnei 
tuhituhi ko 'Te Manihera me Kereopa'.—Nga Etita





1 He Utu no Taku Hereni Tuta Nihoniho 93

2 Te Inoi a Tuta Nihoniho Tuta Nihoniho 94

3 Te āmine a Ngāti Porou Reweti T Kohere 94

4 E Whakaae ana Mai (Te Hekawa) Tipiwhenua 96

5 I Kīnakitia te Karakia ki te Tākaro Reweti T Kohere 97

6 I Takahia nga Ture o te Putupōro Reweti T Kohere 97

7 Te Whakawhetai a Himiona Reweti T Kohere 98

8 Te Whakawhetai a Tepene Reweti T Kohere 98

9 Te Ika a Puputa Reweti T Kohere 99

10 Ko te Hēra te Pākehā Reweti T Kohere 100

11 Tōku Tekiona i te Rangi Reweti T Kohere 100

12 Te Whakatauki a Hare Mauhata Ihaia Hutana 100

13 He Kupu Tāpiri Reweti T Kohere 101

14 Reweti Tuhorouta Kohere Wiremu Kaa 108



Kei te maumahara tonu nga kaumātua o Ngāti Porou ki tētahi 
tangata ko Hori Mātāmua tōna ingoa. He tangata rerekē noa atu. E kiia ana ki te 
tahu i tana paipa, ka hahae i te māti, ka tahu, ka kā, ka pupuhi i te māti, ka 
kii;

'He utu tēnei no tāku', mutu rawa tana kōrero, ka pūhia e ia te 
māti, ka takoto ki raro, ka puhipuhi, ka rere te pawa, ka moe nga kanohi, ka 
reka te paipa.

Ko ēnei momo tāngata me noho ko ia anake i tōna kāinga, i runga 
rānei i tētahi moutere iti, kei whātoro te ringa ki te kai a tētahi. He kamakama 
hoki te tangata matapiko ki te whātoro ki te kai a te tangata. I tangihia anō 
pea a Hori Mātāmua i tōna matenga?



Na Tuta Nihoniho

Te Pīpīwharauroa.



'E to mātou matua[119] i Poneke; 



                  kia tapu tōu ingoa, 



                  kia tau iho tōu mana; 



                  homai ki a mātou he ture pai i tēnei tau, i tēnei tau; 



                  murua o mātou hara moumou oneone; 



                  herea o mātou mōrehu whenua; 



                  kaua rawa e whakaaetia a mātou tono 



                  kia wetekina nga here o o mātou whenua 



                  engari whakawhānuitia he ture 



                  hei whakakaha i o mātou uaua ki te ahuwhenua, 



                  kia pērā me ta te Tuaiho[120] e kii rā 



                  ma te werawera o tōu mata e kai ai koe i te kai, 



                  a hoki noa koe ki te oneone, 



                  i tangohia mai nei koe i reira, 



                  he puehu koe, ā, ka hoki anō ki te puehu. āmine'



Na Tuta Nihoniho



He whakamārama: Kaore i kitea e māua ēnei kōrero i roto 
o Te Pīpīwharauroa, i Te Toa Takitini rānei.—Nga Etita

[119]Tō mātou matua: Na ēnei kupu, tērā pea ētahi tāngata e kī ko 
te kaupapa o te inoi a Tuta Nihoniho ko te inoi a te Ariki, arā ka eke ki te 
kupu a te Pākehā he parody. Kaore te Maori e mōhio ki te parody engari te 
whakawhitiwhiti i nga kupu. He tika tonu te inoi a Tuta, ko te mate nui hoki 
tēnei o te Maori, ā, ko tō Tuta mate anō hoki, he hoko whenua. He tangata whai 
whakaaro a Tuta, ā kāhore ia e mōhio ki te nukarau, ki te tinihanga, i haere 
tangi atu tana wairua ki te pō. I whaoria te ingoa o Tuta ki tēnei wāhi no te 
mea he kōrero e kataina e te tangata.

[120]Tuaiho: Aro o mua iho, he ingoa mo Ihowa. Ko te kanganga a te 
Atua i te whenua kei a Kenehi III, 17-19.

Ka tae rā a Te Wiremu Parata ki roto o Waiapu arā ki 
Whakawhitirā, ka mātakitaki ki te āhua o te whenua, o te tangata, ka kī na ia, 
'he whenua mōmona tēnei, ā, he iwi tēnei e tika ana kia tukuna mai he 





mihinare mo rātou.'

Kua kite ake rā e au he whenua whakarihariha to Ngāti Porou, na 
te kanohi Pākehā kē i kitea ai he whenua pai. Inā koa i kitea nei e nga kanohi o 
Wiremu Parata i te tau 1834. Na ināianei, 1930, kī tonu te Tairāwhiti i nga uri 
o te Karuwhā[121] rāua ko te taina ko Parata[122] he iwi tohunga 
hoki a Ngāti Wiremu ki te titiro whenua, ki te whakatipu kararehe.

Ka tae mai rā nga rangatira o Ngāti Porou, i kawhakina e te 
kaipuke patu tōhora ki Pewhairangi[123]me Taumatākura[124] i a 
Wiremu Parata te whakahoki mai, ka hoki tērā ki Ngāpuhi. Ko Taumatākura tēnā ka 
anga ki te whakaako i a Ngāti Porou ki te Rongopai a Ihu Karaiti, ā ka mīharo a 
Ngāti Porou. Ahakoa he aha te kōrero a Taumatākura i rite tonu ki āna 
kaiwhakarongo, he kōrero whakapono katoa, he kōrero tipua, heoi anō ta rātou ko 
te āmine anake, kāti, i te tini o te tangata ka wawe haere te āmine, anō he tai 
e haruru ana ki te ākau. Ka kī a Taumatākura, 'I haere mai au i 
Paihia.[125]'

Ka kī a Ngāti Porou, 'āmine.'

'I haere mai au i Te Kerikeri.'

Ka kī anō a Ngāti Porou, 'āmine.'

'I kite au i a Te Wiremu Karuwhā.'

Kātahi ka kūmea te āmine inā hoki e whā nga karu o tēnei; 'ā

. . . ā . . . mī . . . nē . . . '



Na Reweti T Kohere



He whakamārama: Me tango mai ēnei kōrero mo Ngāti Porou 
i Te Toa Takitini nama 108, Hepetema 1930. Whārangi 2140.—Nga Etita

[121]Karuwhā. Ko Atirikona Henare Wiremu, i kiia ai ia ko Te 
Karuwhā na ōna mōwhiti. Ko tēnei tētahi o nga tino mihinare o te Hāhi, ā, e kī 
ana a Lindsay Buick ko tētahi o nga tāngata nunui o Niu Tīreni. I te whawhai a 
Hōne Heke rāua ko Kāwiti ki te Kāwanatanga na nga whakaaro a Te Karuwhā i 
whawhai rangatira ai nga Maori. I tahuri ai a Ruapekapeka no te mea i te karakia 
kē nga Maori i te Rātapu ka kōkiritia e nga Pākehā. I whawhai ki te Niu Tireni 
Kamupene mo te tango a taua Kamupene i nga whenua Maori. Nāna i hanga ai te 
Tiriti o Waitangi i kore ai hoki e murua nga whenua o Ngāpuhi mo te raupatu. I 
whakahēngia ia e Kāwana Kerei mo tana hoko whenua hei kāinga mo āna tamariki. I 
whakapae anō te Kāwana i whakahoa a Te Karuwhā ki a Hōne Heke rāua ko Kāwiti. Ki 
te kī a Lindsay Buick he hē te whakapae a te Kāwana. He āpiha manuao a Te 
Karuwhā i mua atu i tōna tūnga hei mihinare.

[122]Parata: Ko Wiremu Wiremu Parata arā taina o Te Karuwhā. Ko ia 
te Pihopa tuatahi o Waiapu. Nāna te whakamaoritanga o te Kawenata Hou.

[123]Pewhairangi: He ingoa Pākehā tēnei ko Bay of Islands arā 
Whanga-moutere. Ko Taumarere pea te ingoa tika. He whakatauki na Ngāpuhi, 'Ka 
totō te puna i Hokianga ka mimiti te puna i Taumarere; ka totō te puna i 
Taumarere, ka mimiti te puna i Hokianga.'

[124]Taumatākura: Piripi Taumatākura. I riro herehere i a Ngāpuhi. 
Nāna i kauwhau tuatahi te Rongopai ki a Ngāti Porou.

[125]Ko Paihia me te Kerikeri nga kāinga i noho ai nga mihinare ki 
Pewhairangi.





He kāinga rongonui tonu a Te Hekawa i nga tau ka huri. I tētahi 
tau ka hinga te taewa he parareka ki a Ngāti Porou, he rīwai ki ētahi atu iwi; 
ka whārōna noa i waho, ka whitingia e te rā, ka mauri. Ko te ingoa o te taewa 
nei he tohua - mangō.

I te tūnga mai o tētahi kaipuke patu tohorā ka eke ētahi Maori 
ki tō rātou poti ka hoe ki te kaipuke ki te hoko i a rātou taewa. Kei te moana 
to rātou poti ka mānu mai hoki to te kaipuke poti, ka tika mai ki uta. Ka 
whakatata nga poti ka uiui nga Maori rā ko wai to rātou mea mōhio ki te reo 
Pākehā; whakaritea ana ko Te Kooti Whakaahu hei māngai mo rātou, ko ia hoki o 
rātou kua mahi hēramana i runga o te kaipuke. Ka tata mai te poti o nga Pākehā, 
ka tū a Te Kooti, ka karanga atu 'Hā-rō, Pākehā, īu meiki tīwhi te poti (You 
thieve the boat)'

Ka whakahokia mai e te Pākehā, 'No mātou anō tēnei poti.'Ka 
karanga atu anō a Te Kooti, 'Ieti, īu meiki tīwhi te poti; pereti taewa, 
purapura manauri, tohua mangō, Te Hekawa (Yes, you make thieve the boat; plenty 
potatoes, sunburnt seed potatoes, the tohua-mangō at Te Hekawa.)'

Ko te whakahoki mai a te Pākehā he pupū kanga, mo te kīanga atu 
he mea tāhae na rātou te poti. Ka mutu te kangakanga a nga Pākehā, ka āta 
whakarongo mārire nga Maori, ka tatari ki te whakamaoritanga a Te Kooti. 'E Kō, 
pēhea te kōrero mai a nga Pākehā rā?'

Ka ki a Te Kooti, 'E, e whakaae ana mai ka hokona e rātou a 
tātou parareka.'



Na Tipiwhenua

Te Pīpīwharauroa nama 85, Aperire 1905. Whārangi 7.



He whakamārama tuatahi: E tata ana a Te Hekawa ki Te 
Araroa, kei te rāwhiti. Reweti T Kohere

He whakamārama tuarua: Ko te ingoa ake o tēnei kōrero i 
roto o Te Pīpīwharauroa ko 'Te Hekawa' Nga Etita





E kawea ana e te Maori tōna whakapono ki nga mea kāhore nei e 
tika. Inā koa ēnei kōrero. I tauwhāinga nga hapū arā nga karapu putupōro o Ngāti 
Porou mo te kapu a Keni Wiremu. Ko nga karapu whakamutunga ki te purei, ko Uawa 
rāua ko Matakaoa. I tū te whawhai ki Ruatoria, ā, he nui te tangata i whakamine 
mai. I nga rongo toa o tētahi tangata, ka hopī nga ngākau o tētahi taha, ko nga 
kaumātua i tino wehi. I tētahi tīma anō i te whare, i te mea kua mau nga kākahu 
mo te riri, ka tono nga kaumātua kia karakia rātou. Heoi anō ka tūturi katoa me 
tētahi o nga kamātua ki te inoi. Mutu rawa te inoi ka haere ki te papa tākaro. 
Kāhore pea tētahi taha i inoi inā i hinga ai. Ka pēhea rā he mea i inoi nga taha 
e rua?



Reweti T Kohere

Rangiata

East Cape



Ka mutu rā te whawhai a Te Tairāwhiti ki te Taitokerau mo te 
kapu a te Piriniha o Weiri, ka huihui nga taha e rua ki te Awapuni, wāhi o 
Tūranga, i te tono mai a Reiri Kara arā a Heni Materoa. Ka poto nga manaaki a te 
tangata whenua i Taitokerau, ka tū mai tētahi o nga kaumātua o te manuhiri. I 
āna kupu, ka kī ia na te Atua i āwhina te Taitokerau i kaha ai. Ka tau tērā ki 
raro, kei runga ko te rewhari o te purei, ko Tame Parata o Ngāti Awa, ka kī na 
ia;

'E hoa, e te Taitokerau, me i mōhio au ko te Atua tētahi o 
koutou kua tangi taku whio no te mea, e mea ana nga ture o te putupōro kia

15 anō nga tāngata o tētahi taha, o tētahi, inā i a au ka rongo 
atu 16 kē i te tīma o te Taitokerau, ko te Atua te tekau mā ono. E takahi ana 
tēnei i te ture o te putupōro.'



Reweti T Kohere

Rangiata

East Cape





Ka riro rā te kapu o te tauwhāinga putupōro i tētahi hapū, he 
nui te hari i hari ai rātou. I takoto he hākari, i huihui ai te iwi nui, he 
Rātapu te rā. I whakatūria te kapu ki waenganui o te tēpu, i waenganui hoki o te 
iwi. Ka mutu nga kōrero ka tukua te kapu ki tō rātou rangatira, he matapō. Ka tū 
te kaumātua ki runga, ka pupuri ōna ringaringa e rua ki te taonga rā, mau rawa, 
kātahi ia ka whakawhetai: 'Kātahi e te Ariki, ka tukua tāu pononga kia haere i 
runga i te rangimārie. Ka kite nei hoki ōku kanohi i tāu whakaoranga.'



Reweti T Kohere

Rangiata

East Cape





I te tapahi mānuka a Tepene rātou ko ētahi taitamariki, ā, ko ā 
rātou kai he mea huihui engari i te tere o Tepene ki te kai, kaore ōna hoa e 
whiwhi tika i a rātou kai. Ko Tepene, ko te kaumātua ki te whakawhetai i a rātou 
kai. Ka puta te whakaaro o nga tamariki nei heoi anō te huarahi e whiwhi ai 
rātou i te mīti, hei te wā e karakia ana a Tepene i a rātou kai, ka tango rātou 
he mīti ma rātou ki o rātou ringaringa pupuri ai. He kainga na ka pērā ōna hoa 
tamariki, he kainga na ka pērā. Hei te taenga ki te wā i ōmutia ai te kūhā hipi 
ka tūpato a Tepene, kei riro anake i ōna hoa te kūhā hipi. Heoi anō tū ana a 
Tepene ki te karakia i a rātou kai ka tangohia e ia te kūhā ki tōna ringaringa 
pupuri ai me tana whakapai anō. Kei te karakia a Tepene kei 





te whakamau nga kanohi o āna tamariki ki te kūhā hipi kua 
hikitia rā.



Reweti T Kohere

Rangiata

East Cape





E kī ana te Maori ki te mau te ika ki te puku, he tohu tēnā kei 
te raruraru te wāhine a te tangata nāna te aho.

E rua nga waka i mānu atu i Wharekahika ki te hī ika. Kotahi 
anō te taunga i tau ai na waka kāhore tētahi i matara atu i tētahi. Ka roa ka 
kai mai te ika ki te aho a tētahi, ka kūmea. Te ekenga ki runga e mau ana he 
tāmure i te matau i te aho a Puputa o tētahi o nga waka e tāwhiwhi ana ki tāna. 
Hohoro tonu tōna tango i te tāmure ka whakamaua te matau a Puputa ki te puku, ka 
tukuna atu te aho ki te moana. Rongo kau a Puputa i te tāmure e kumekume ana, ka 
hūtia tana aho. Te ekenga ake, aue kei te mau rā hoki te matau ki te puku, ā, ko 
tana wāhine kei te tutū i uta. Hohoro tonu te tango a Puputa i te ika tohu kino, 
kei kitea mai e ōna hoa. Ko katuarehe ia nāna rā te ika kei te mātakitaki mai, 
kei te kata, ko Puputa ia kei te mamae te ngākau. Kua kore rawa he painga o te 
hī. I uta, kei te raruraru i te mea ko tana whaerēre kei te hianga. Te ūnga o 
nga waka kei te awa nga wāhine e tatari ana ki te inohi i nga ika. I reira anō 
hoki te tūmau a Puputa, Ko te panganga atu a Puputa i te tāmure me te karanga 
atu anō, 'Anā tā kōrua ika, kainga!'

Ka mīharo te wāhine ka ui, 'Tā māua ika ko wai?'

Ka kī atu anō a Puputa, 'E ui ana koe? He aha i ui ai? Kei te 
mōhio tonu koe, na te moana i whakaatu'

I mahue i a Puputa tana wāhine, he maha nga wiki i wehe ai 
rāua. Heoi anō i hoki ai na te whākinga a te tangata tutū, ehara i te atua i 
whakamau te matau ki te puku o te tāmure, nāna kē!



Reweti T Kohere

Rangiata

East Cape



I te pukapuka a Wi Pere nga kōrero a nga mema Pākehā, ka puta i 
a ia ēnei kupu;

'Ko te hēra te Pākehā.'

I rīria a Wi e Timi Kara mōna i kohukohu i te Pāremata, i mea 
atu, 'E Wi, he aha koe i kohukohu ai, te kanga Maori ai koe kia kore ai nga 
Pākehā e mōhio, tēnā ko te, 'Ko te hēra te Pākehā', i mōhio tonu nga Pākehā rā 
kei te kōrero kino koe'

Ko te whakautu tēnei a Wi, 'E Timi, e kore au e moumou i nga 
kanga a ōku tīpuna mo te Pākehā.'



Reweti T Kohere

Rangiata

East Cape









I te hui a Te Kotahitanga o Te Aute i tū ki te Awapuni, wāhi o 
Tūranga, ko te pau o nga whenua Maori i te Pākehā te pūtake kōrero. I tū a Wi ki 
te kōrero. I mea ia, 'E āku tamariki, he tika, kua poto te whenua i te Pākehā, 
kāti waiho atu mo te Pākehā nga whenua. Na, ki te riro i te Pākehā tōku eka 
kotahi i tēnei ao, e haere ana au ki te rangi ki tōku tekiona kei reira engari 
ko wai au ka hua, ko wai au ka tohu. āpōpō pea kei te rangi anō te Pākehā e 
kumekume ana i taku tekihana.'



Reweti T Kohere

Rangiata

East Cape





He whakatauki na tētahi kaumātua no Te Whānau-a-Rua, Tokomaru 
Bay:­

'Aue! Kātahi anō tōku kūaretanga, i pau ai tōku kaha kia riro 
mai 





i taku tamaiti te mātauranga o te Pākehā; no te hokinga mai, ko 
te utu ki a au, he,' Pūrari paka' '



Na Ihaia Hutana

Te Whānau a Ruataupare

Tokomaru Bay



He whakamārama: E ai te kōrero na Hare Mauhata, o 
Tokomaru Bay tēnei 'whakatauki'.

Ko te 'pūrari paka' he kohukohu na te Pākehā. Pēnā me te 
kohukohu a

Wi Pere i te Pāremata, i kī ai ia:- 'Ko te hēra te Pākehā.' 
Reweti T Kohere





He Aha te Waipiro



He take nui tēnei hei titiro ma tātou, i te mea ko mātou, ko 
nga tākuta, e mōhio ana ki nga hua e pā ana ki te tangata, ki te iwi hoki, i 
runga i te waipiro, arā, i te pia, i te waina, me ērā atu wai whakahaurangi.

Kua whakaakona nga tamariki i roto i nga kura Kāwanatanga kia 
kauā e pā ki ēnei inu i te mea e kiia ana he paitini. Ka ui te ngākau he aha i 
whakaakona ai nga tamariki, ā, he aha hoki nga hua o ēnei inu, he whakakaha, he 
whakangoikore rānei? E mārama ai, me titiro e tātou nga mahi a ēnei wai 
whakahaurangi, arā:­

1 Ki nga kai i roto o te kōpū.

2 Ki te whakamahana i te tinana.

3 Ki te ārai atu i nga mate.

4 Ki te whakatipu i te tinana.

5 Ki te whakakaha i te tinana ki te mahi, i te hinengaro hoki 
ki te whakaaro.

6 Ki te mana o te roro ki te whakahaere i te tinana.

7 Ki te Iwi nui, ki nga hara o te tangata, ki te āhua o nga 
tamariki e tipu ake ana, ki nga take hoki e pā ana ki te kāinga.



Tuatahi. He aha te mea e kiia nei he Alcohol?



E kiia ana he wai, he rerekē tōna piro, he mākatikati hoki ki 
te

korokoro. E kore e taea te inu ki te kore e whakananua, ka wera 
te korokoro me te kōpū. Na reira ka whakananua ki ētahi atu wai kore kaha; hei 
konei ka huaina he pia, he waina, he wehiki me ērā atu inu whakahaurangi.

He tino kaha te hiahia a te alcohol ki te inu wai. Ki te 
kuhua te mīti, te hēki rānei ki roto o te parani me te alcohol ka 
whakamaroketia te wai o te mīti me te hēki, ka whakamaroketia hoki. Ka pēnā anō 
hoki te tinana o te tangata e inu ana i te waipiro. Ka whakamaroketia nga wāhi i 
nga kikokiko o te tinana. Ko te take tēnei i kaha ai te maroke o te korokoroka 
inu tonu te tangata. Ko te take anō tēnei i uaua ai te tangata ki te whakamutu. 
Ka nui nga inu, ka nukuhia atu te maroke o te korokoro me te hiahia inuinu.



Te Mahinga o te Waipiro



I tangohia mai te alcohol i roto o te huka o te huarākau 
me tētahi o ētahi kai whakatipu. Ka whakamāoatia te huka me tētahi, ka puta mai 
ko te alcohol me te kāhi e huaina nei he Carbon Dioxide. ēnei mea e rua 
he paitini. Ka maka nga wāhi e tika ana hei kai o te huarākau me ērā atu kai, ka 
tohungia ko ēnei paitini e rua. I roto o te pia, e 90 wāhanga wai, e 6 wāhanga 
alcohol arā paitini, e 4 wāhanga pāre. He wai te tino nuinga. I roto i te 
waina, 10 tae atu ki te 20 wāhanga paitini i roto o te 100 wāhanga wai. I roto i 
te parani me te wehike e 50 tae atu ki te 60 wāhanga paitini i roto i te 100 
wāhanga wai.



He aha i kiia ai te alcohol he paitini?



Kaore te waipiro e uru ki nga wāhi e whakatipu ana, e 
whakamahana ana, e whakakaha ana hoki i te tinana. Engari ko te mahi tuatahi a 
te waipiro he patu i aua wāhi. Ko tērā hoki te mahi a te paitini. E kore e tika 
kia kiia te waipiro he kai, ko te mahi hoki a te kai e kainga nei he whāngai i 
nga wheua me nga kikokiko, he whāngai i te tinana me te hinengaro, ka hanga pā 
tūwatawata hei tū ki nga tini mate e pā ana ki te tinana. Ki te kuhua te mīti ki 
roto o te karaihe wehiki, e kore e takitaro ka mā te kara o te mīti, ka kuiki, 
ka mārō. Waihoki ko tēnā anō te mahi a te waipiro inā uru ki te kōpū o te 
tangataka whakamārōtia nga kai, ā, ka pērā anō a roto o te kōpū, ka kore he kaha 
ki te ngongo i nga wāhi o te kai hei whāngai ai i te tinana. Ko tēnei 





te take i iti ai te hiahia ki te kai.

He kupu tohutohu ki a tātou kei 1 Koroniti 8, 13 e kī rā;

'Ki te hē tōku teina i te kai, e kore rawa ahau e kai kikokiko 
ake tonu atu, kei hē i a au tōku teina.'

Kia tūpato tātou ki ta tātou tauwira, kei hē tētahi tamaiti, 
wāhine, tangata rānei i te arunga i a tātou tikanga. Tirohia te whakatūpato a to 
tātou Ariki:-

'Ki te hē i tētahi o ēnei mea nohinohi e whakapono nei ki a au,

Nui kē te pai ki a ia me i whakawerewerea ki tōna kakī te 
kōhatu mira kaihe,

Me i pungaia ia ki te rire o te moana. 'He tangata te tangata e 
pēhi

ana i āna hiahia.

E puta ana he hua ātaahua, he hua kino i nga mahi, i nga 
whakaaro o te tangata. E kite ana o tātou hoa i a tātou me a tātou mahi, na 
konei kia tūpato tātou, kia kaha hoki te tohutohu kia kauā e inumia te paitini 
nei, te paitini e māminga nei i te tangata he kai pai, ko te wai o nga kīngi. Ki 
te kite tātou i te tangata e mea ana ki te rere i te pari, kaua e kī, 'Nōna anō 
te pōhēhē, mehemea ia e hiaiha ana kia mate, e pai ana, kei a ia tōna.'

Kaua e pēnei, engari me rere tātou ki te whakaora i a ia, ki te 
pupuri i a ia i tōna whakaaro pōrangi. Me pēnei anō he tikanga ma tātou ki te 
hunga e kai paitini ana, arā e inu waipiro ana.



Ha aha koia te take i mōmona ai te tangata inu waipiro?



Te take i pērā ai, na nga mahi a nga toto. Kei roto o te toto 
nga pōkurukuru e rua nga kara, he whero tētahi, he mā tētahi. E heke ana i roto 
i nga toto ki nga wāhi katoa o te tinana. Ko te mahi a nga pōkurukuru whero (red 
corpuscles) he mau i te hā o te hau pai (oxygen), ā, ki te pā atu ki nga wāhi 
mōmona o nga kai e kainga ana e tātou, ka puta te mahana me te kaha ki te 
tinana. Pērā anō hoki nga tima me nga tereina, na te pūkakā o nga mīhini i rere 
ai. Ki te kore hoki e kā te waro, i wera ai a roto o nga mīhini e kore te 
tereina e rere. Ko ta te alcohol he patu i nga pōkurukuru whero o te toto, na 
reira i kore ai e mahana nga wāhi mōmona ki waho o nga toto, ka piri ki te 
manawa, ki te ate me nga tākihi. Ka mōmona ēnei wāhi, ka mārō hoki, ā, ka kore e 
mahi tika i a rātou mahi. Ko te take tēnei i mōmona ai ētahi tāngata inu 
waipiro, ā, i ngoikore ai hoki te tinana ki te ārai

i nga mate o roto me waho o te tinana.



Whakamahana ai anō rānei te waipiro i te tangata?



Kaore. Kua makariri te tinana i te korenga o nga wāhi mōmona i 
whakaweratia. Ka inu waipiro te tangata ka tere te panapana o te manawa, ka tere 
hoki te rere o nga toto ki nga wāhi katoa o te tinana. Ka mumura te kiri ka 
wera. E kore e roa ka makariri, muri iho kua kore e kaha ki te ārai i te mātao o 
waho pērā i te tangata e kore ana e inu. He nui hoki nga mea i mate rawa i te 
mātao.

He nui nga āhua paitini. Ko te alcohol e kiia ana he 
narcotic arā, he paitini whakamoe i te tangata. Tana mahi he 
whakangoikore i te tinana me nga whakaaro me te manawa anō. He nui nga tāngata i 
moe i te moenga roa.



Ko te take pea tēnei i kore kaha ai te tangata inu waipiro ki te ārai atu 
i nga mate?



Ki te inu waipiro te tangata ka iti te kaha o te tinana ki te 
ārai i nga ngārara patu i te tinana arā, germs. Te mahi a nga pōkurukuru mā 
(white corpuscles) i roto i te toto he patu i aua ngārara e uru nei ki roto i te 
tinana. E rite ana aua pōkurukuru mā ki te ope hoia e pakanga ana ki te hoa 
whawhai. E ora ai, e kaha ai aua hoia ki ta rātou na mahi me kai te tangata i 
nga kai papai me whakaea hoki i nga hau pai. Ki te inu te tangata i te alcohol 
ka haurangi, ka hiamoe nga hoia, ka kore e kaha ki te whawhai ki nga ngārara 
kikino, arā, germs. Ka kite tātou i nga mahi whakamīharo o te tinana. He mahi 
whakaritea ma ia wāhi, ma ia wāhi, e te Atua kaha. Otirā ma te tangata anō e 
whakahē i te inu paitini.

Na te alcohol i takoto hē ai nga kai i roto o te kōpū, i heke 
ai te kaha o te tinana. Ki te kore e tika te whāngai i nga pōkurukuru i roto o 
te toto, ka ngoikore te tinana, ka kahakore ki te ārai atu i nga mate. Na Sir G. 
Sims Woodhead ēnei kupu, he tohunga mātau ia no tētahi kāreti nui o Ingarangi 
arā, Cambridge University:-

'He wā anō i mea ai nga tākuta, he nui nga mate e ora mehemea i 
iti te inu alcohol. Ināianei ia kua kite aua tākuta ko te mahi nui a te 
waipiro he whakangoikore i te tinana o te tūroro.'

He whakamārama: I tuhia te wāhanga tuatahi o ēnei kōrero 
i Te Toa Takitini nama 52, Noema 1925. Whārangi 327.—Nga Etita



Te roanga tēnei o nga kōrero e whai ake nei . . .



Ahakoa iti te inu a te tangata ka kore tonu tōna tinana e kaha 

ki te ārai atu i nga mate. Kua kitea hoki ināianei o nga whenua ki te takiwā ki 
Iuropi, he nui nga tāngata e inu ana i te waipiro e pāngia ana e te piwa 
numonia, a e 52 i roto i te 100 i mate rawa. Ko nga tāngata e kore ana e inuinu 
18 anō o roto o te 100 i mate.

He nui anō nga tāngata haurangi puta atu ki a rātou tamariki e 
pāngia ana e te mate kohi. No te tau 1919 i whakakorea ai te hoko waipiro a 
Merika, ā, mai i taua wā kua iti taua mate kino ki tērā whenua. Pērā anō a 
Tenemāka (Denmark). I te hui i tū ki Iuropi i tae ai nga tohunga mātau o te ao 
ki te rapu huarahi ārai i te mate kohi, i pāhitia tētahi mōtini, arā: 'Kua kitea 
e haere tahi ana te alcohol me te mate kohi, na reira me whawhai rāua tahi.'

Inā inihua te tangata i tōna tinana, ko te tangata e kore ana e 
inu ka iti tana utu i tōna inihua, i te mea e mōhiotia ana e kaha tōna tinana ki 
te tute i te mate.



He aha te take i kiia ai ka pāngia nga tamariki a te tangata haurangi e te 
mate kohi?



Ki te ngoikore nga tinana o nga mātua ka pērā anō nga tamariki. 
Kua kitea ināianei mehemea ka whāngaia te ngeru, te kuri, te makimaki rānei ki 
te alcohol, ka pāngia nga kūao e te mate, ka kore e kaha te tipu, ka 
pohe, ka ngoikore te tinana. Ko nga kararehe e kore ana e whakainumia ki te 
alcohol ka pai te tipu o nga uri, ka pakari hoki te tinana. Ka pērā anō 
hoki a te tangata tamariki. He nui nga tamariki a nga tāngata haurangi, e tere 
ana te pāngia e te mate kohi, e te piwa, e te pararutiki, e pohe ana nga kanohi, 
e rorirori ana hoki nga whakaaro, arā ko nga hara o nga mātua ka tuku iho ki nga 
tamariki a te toru, te whā rānō o nga whakatupuranga, he mea tika kia kauā e pā 
atu nga tamariki ki te waipiro.

Te mahi tuatahi a te waipiro he whakangoikore i nga 
whakaaro



Ko nga roro te parekura tuatahi a te waipiro. Ka tere te 
panapana a te manawa ka tere anō hoki te rere a nga toto ki te roro, ka pōhēhē i 
konei nga whakaaro he kai pai te waipiro. Ka tere tonu te ngoikore o te roro i 
te paitini waipiro i roto i nga toto. Muri iho ka kore he mana o nga roro ki nga 
uaua me ērā atu wāhi o te tinana, ka ngoikore hoki nga kanohi ki te titiro, nga 
taringa ki te whakarongo.



He aha i kiia ai kua kahakore nga roro?



Me titiro ki te wiriwiri o nga ringaringa me nga waewae. Inā 
hoki ki te inu karaihe wehike, pia rānei nga tāngata tekau mā rua kāhore nei e 
tika kia wiriwiri nga ringaringa mo a rātou mahi, e kitea ana he nui te hēhē o a 
rātou mahi. Engari hoki kāhore rātou e mōhio kei te hēhē a rātou mahi.



Na te waipiro i nui ai nga aituā



I tētahi tāone nui i Kotarani, hei te 12 o nga haora i te 
awatea i te Hatarei ka tūtaki nga hōtēra, ahei te 8 i te ata o te Mane ka 
tūwhera. Kitea ana he nui nga aituā motokā me ērā atu aituā e pā na i nga wā e 
tūwhera ana nga hōtēra, ā, e 40 paiheneti te itinga iho i nga wā e tūtaki ana 
nga hōtēra. Kua atarua hoki nga whakaaro o te tangata, kua wiriwiri nga 
ringaringa ki te pupuri i te wīra o te motokā, kua kore hoki e mōhio ki te 
huarahi tika, na te roro te pūtahi o nga whakaaro. Ki te wairangi te roro kua 
ngoikore te āhei ki te whakahaere tika ka kahakore nga ringaringa ki te pupuri i 
nga tau o te paraire. E kore ai he aituā ma te pai anake o te hoiho.



Na te waipiro te nuinga o nga hara o te tangata



Me i kore te waipiro kua iti te hara. Na te waipiro ka hē nga 
mahara, ā, ka patu tangata ka mahi i nga kino huhua. He nui nga kōtiro e inu 
waipiro ana, ā, e kore e mōhio he aha nga mahi i mahia ki a rātou. Ko te take 
kua hē nga whakaaro, ka puta mai he whakaaro rerekē.

Ki te paitinitia nga roro, ko te mutunga iho he pōrangi



E kiia ana na te inu waipiro i tae ai te tini tangata ki nga 
whare pōrangi, ā, ko nga uri kua heahea nga mahara. E kii ana tētahi tākuta 
mōhio, ko Ballantyne te ingoa, 'I rorirori ai nga whakaaro o nga tamariki na 
runga i te kai paitini o nga mātua, e kiia ake rā he alcohol.'

E kii ana anō a Tākuta Brunton, 'Ki te inu waipiro te tangata 
ka puta te koa me te hari ki a ia engari mo te wā poto noa iho, engari ko ōna 
whakaaro tika ia kua whakangoikoretia. He utu taumaha rawa tēnei te hari mo te 
wā poto arā, te whakapōhēhētanga o nga whakaaro. Na te whakapōhēhētanga o nga 
whakaaro ka whānau mai he hara kino, he mate huhua, he pōrangi.'

Ka kite tātou ki te inu waipiro te tangata ka iti te tipu, te 
kai, me nga whakaaro ka hūrorirori te haere, ka tapepa te reo ki te kōrero, ka 
hē te pupuri ki te whakahaere motokā, ka kore e mahi te painga mo tana whānau mo 
te iwi. Na ko tēnei pātai, 'He aha te waipiro?' Na Takuta Mayo, no Amerika, te 
whakautu, arā,

'Kaore rawa he painga o te alcohol hei kai hei rongoā rānei, ka 
mutu anō tōna painga hei tahu ahi anake.'

Ae hoki, kaore rawa he painga o te waipiro. Na te waipiro i 
patu te tinana, te whānau, nga uri kei te haere mai, ā, i whakahē nga mahi.



Na Tākuta M E Staley (he tākuta wāhine)

Na Henare Poananga, L.L.B. i whakamaori



He whakamārama: Na Reweti i whakauru nga kōrero a Tākuta 
Staley hei tautoko i ana kōrero mo te kino o te waipiro. Ko te wāhanga tuarua 
tēnei o nga kōrero kei Te Toa Takitini nama 54, Pepuere 1926. Whārangi 352. Nga 
Etita



He Wero



Ma te tangata tonu e ui ki ōna whakaaro, ki ōna kanohi rānei 
tāna i kite ai. Kua kite tātou i ētahi tāngata kāhore e pā ki te waipiro.

Pēhea o tātou whakaaro? E ora ana rānei o rātou tinana, e nui 
ana te whakaaro me te kaha, me te ū ki te mahi? E pēhea ana a rātou whānau? E 
mōhio ana au ki tētahi tangata tino pai, pakari te tinana, kaha ki te mahi, he 
pai āna tikanga me te nui o tōna whakapono. Otirā ki te pā ia ki te waipiro ka 
mutu te tangata weriweri. E mōhio ana rānei

tātau ki ētahi tāngata na te waipiro nei ka rorirori, ka 
pōrangi? Tokotoru nga tāngata ka tū mai nga whakaahua i mua i a au. Tokotoru he 
tangata whai whakaaro, he tū marae, he tau, otirā na te waipiro kua hē nga 
whakaaro. Me i kore te waipiro, he tino tāngata ēnei. Moumou te tangata! Kei te 
mōhio au ki tētahi whānau. Tokorua nga mātua, he pakari, engari ko nga tamariki 
he hīroki nga tinana. Ko tētahi he pōrangi te āhua. Ko te pāpā he tangata kaha 
ki te inu waipiro. Kia tūpato ki a tātou tamariki. Kei mātakitaki ki a tātou e 
inuinu ana. Whakatapua o tātou whare i te waipiro. Ko ētahi tāngata whakaaro ai 
he tino tāngata rātou ina haute, hari pounamu, whakatū pounamu rānei ki te 
aroaro o te tangata. Kakama atu ētahi tāngata ki te haute waipiro engari ki te 
haute kai, kore rawa rātou e pai. E rua nga tino mate o te iwi Maori. Tuatahi he 
kore whenua, tuarua he kaha ki te inu waipiro. Ki te kaha rawa te Maori ki te 
haurangi ka tika te whakahāwea a te Pākehā.



Reweti T Kohere

Rangiata

East Cape







I whānau i te 11 o Aperire 1871- I mate i te 9 o Akuhata 1954.



E koro Reweti haramai, e piki ki runga o Taumata kōrero kua 
whai parirau nei hei kawe i o kōrero ki te motu. Anei e whai ake nei nga kōrero 
mōu. Ko te īnoi a o whanaunga whakaputa i o kōrero, kia tautokona mai e koe ta 
rāua mahi.

Ko Reweti T Kohere na Hone Hiki rāua ko Henarata Kohere. Ko 
Hone Hiki te tama a Mokena Kohere rāua ko Hinekukurangi. No te 11 o nga rā o 
Aperira, 1871, ka whānau a Reweti Tuhorouta Kohere ki Orutua. I te kore kura o 
Te Kawakawa ka haere ia ki te kura o Waiomatatini mo te ono marama. I muri mai, 
ka haere ia ki Te Aute Kāreti, i te tau 1885, otirā i te kī o te kāreti; i tōna 
kūware hoki; ka whakahokia ia ki te kāinga. Rokohanga mai a ia i Tūranga tonu 
tōna pāpā. I waiho ia e tōna pāpā ki te kura Pākehā o Gisborne mo te tau me te 
hāwhe. I te tau 1887 ka haere anō ia ki Te Aute, ā, ka waimarie ia. E rima ōna 
tau ki Te Aute ka puta ia i te whakamātautau 





matriculation. E rua ōna tau i tū kaiwhakaako ai ki Te Aute ka 
haere ki te Canterbury University College, Christchurch. Kaore i tutuki tōna 
B.A. ka hoki mai ia ki te whakaako i te kāreti minita i Te Raukahikatea. Kotahi 
tekau ōna tau ki konei whakaako ai. No ēnei wā ka tāia Te Pīpīwharauroa ki Te 
Raukahikatea, ka tū ko Reweti hei etita. I te tau 1904 ka mārena a Reweti ki a 
Keita Kaikiri, tamāhine a Paratene rāua ko Hera Tatae. He tuahine a Hera no Wi 
Pere. I te tau 1908 ka hunuku rāua ko te hoa me ta rāua whānau ki te pāriha o Te 
Kawakawa (Te Araroa). I te kore whare o Te Araroa ka noho rāua ki te kāinga o 
tōna kōkā i Rangiata, East Cape, 15 maero te tawhiti i Te Araroa. Tekau mā rua 
nga tau e mahi ana ia i te pāriha. I runga i te uaua o te mahi, i te paku o te 
oranga arā e 75 pauna (pounds sterling) i te tau, i te uaua o te eke hoiho i te 
tono hoki a te pīhopa kia hoki ia he wāhi kē, ka rīhaina ia, ka hoki ki te 
kāinga o tōna kōkā, ki Rangiata.

Ko ta rāua mahi he ahuwhenua. I ora ai rāua i konei na te pāmu 
hipi. I a Reweti rāua ko Keita i runga anō i te pāmu e mahi ana, ka tae mai te 
tono a nga minita Maori o te pīhopatanga o ākarana kia tū ia hei pīhopa. Otirā, 
kaore i taea engari ko te whakawhetai ia o te ngākau nui atu.

Ko te mahi a Reweti i ōna tau o tōna koroheketanga, i runga 
hoki i te tono mai a nga tamariki mātau o Pōneke, he tuhituhi pukapuka. Ko tana 
pukapuka tuatahi kua huaina ko 'Otara kōrero,' he Maori te reo. I whakaae te 
Poari o te Tahua mo nga Mea Maori ma rātou e tā. I roa ai kei te tuhituhi i nga 
kupu whakamārama. Kua tono anō te Poari me huri a 'Otara kōrero' ki te Reo 
Ingarihi. Ko te pukapuka tuarua ko tēnei ko 'Matariki', kei te Matakōrero ōna 
whakamārama. I whakaae mai te Poari ki te tā i 'Matariki'. I tuhituhia anō he 
pukapuka tuatoru ki te Reo Maori mehemea rā ia ki te mau tonu te ora o tōna 
tinana. He mea pai tonu te tuhituhi hei titiro ma nga whakatupuranga kei te kōpū 
tonu atu, ā, hei turituri hoki i muri nei.

Ko tētahi tino mahi anō a Reweti he tuhituhi ki nga nūpepa 
Pākehā. Koia nei tonu tētahi huarahi oranga mo rāua. Ko nga ingoa taware o 
Reweti Kohere ko 'Reweti T Kohere,' ko 'Tipiwhenua' ko 'Te Mahara.' Ko 'Reweti T 
Kohere' tōna tino ingoa i Te Kopara, i te Toa Takitini me Te Reo o Aotearoa. Kua 
kiia ake he ingoa taware, kaore pea he tangata i te pōhēhē.

Ko te pukapuka nāna a Reweti i whakaanga nui ki te tuhituhi, ko 
Te Pīpīwharauroa. Ko te rite o Te Pīpīwharauroa kei te 'kura a

Mahina,' i pae mai ki te ākau, ka kitea e Reweti, ka 
whakamahanatia e ia ki tōna manawa. Ko te nuinga o nga kōrero o 'Matariki, no Te 
Pīpīwharauroa.

Ahakoa ngaro a Reweti ki nga whāwhārua o East Cape, ka karanga 
tonu te reo, 'Tukuna mai he kōrero, tukuna mai he kōrero,' a tuku tonu hoki. Na 
te mate tonu o nga nūpepa i mutu ai te tuhituhi, i wātea ia ki te tuhituhi 
pukapuka.



Kia ora rā e te iwi, ma Te Runga Rawa tātou e ārahi, e manaaki!



Wiremu Kaa

Rangitukia

Noema 19

E tika ana kia kiia tēnei pukapuka, kua huaina nei ko Matariki 
he pukapuka kokoti tau. Ko te pukapuka tuatahi kē hoki ko tērā i huaina ko Otara 
kōrero. No te tau 1945 ka whakaae te Poari o te Tahua mo nga Mea Maori (The 
Maori Purposes Fund Board) ma rātou e tā a Otara kōrero, engari me tāpiri atu he 
kōrero whakamārama kia kore ai e pōrahurahu a tātou tamariki, a tātou mokopuna a 
nga tau e heke iho nei. I puta te kupu a te Poari me ta Otara kōrero ki te Reo 
Ingarihi. I taku hiahia ma Apirana Ngata te nuinga o nga kōrero e whakamārama, 
he mahi tohunga hoki, ka hoatu e au te nuinga o te pukapuka ki a ia, mana e 
whakamārama. Kei te mahi tonu ia ka tīmata te kauwhau i tana pooti, ka wareware 
ta māua pukapuka. Taihoa rā a Otara kōrero e tā.

I a au e tatari ana ka tīmatatia e au te whakawhāiti i nga 
kōrero mo te pukapuka tuarua ka huahina nei ko Matariki. He take anō i hohoro 
tonu ai taku tuhituhi, arā, he kupu mai na nga tamariki mātau o Pōneke me 
whakapau aku tau mōrehu ki te tuhituhi pukapuka.

āpōpō ea tonu ai i a au te tono mai a Pōneke, ma muri na e tā. 
Koia nei rā te kokoti tau o Matariki. Kei te whakamamae tonu a Otara kōrero, te 
tuakana, ka whānau nei ko te taina.

Ko te nuinga o nga kōrero o Matariki he mea māhiti mai no Te 
Pīpīwharauroa, no Te Kopara, no Te Toa Takitini, apiti atu ki ētahi kōrero hou. 
I tuhituhia anō ki te Reo Ingarihi nga whakatauki, hei kōrero ma nga tamariki i 
whakaakona ki nga kāreti, kia mārama ai.

Mo te ingoa nei mo Matariki; ko Matariki he rangai whetu ehara 
i te whetu kotahi; waihoki ko a tātou kōrero, ehara i te mea na te whetu kotahi, 
engari na te rōpū, i tika ai nga kupu o te waiata. 


Tērā a matariki huihui ana mai.

I māhititia nga kōrero i runga i te āhua o te reo, i runga 
hoki i nga take. I tuhia nga poroporoaki i te mea kua oti kē te tuhituhi ka mutu 
anō tāku he tango mai. He tokomaha nga tāngata nunui, nga wāhine nunui, kāhore 
he poroporoaki, he kore tonu hoki; kaore i tuhituhia. He poroporoaki anō kei te 
toe mo nga pukapuka o muri ake nei. Ka waihotia ēnei poroporoaki hei tangi ki te 
hunga kua rupeke atu ki te pō. Ko nga huhua kōrero ka waihotia hei reo warowaro 
i te ao, hei whakarongo ma nga uri i te ao, ma nga tamariki, ma nga mokopuna.



E nga iwi, e nga hapū, e nga tini hoa, inā rā ka tukuna atu a 
Matariki, he rangai whetu, poka kē te korōria o tētahi whetu i tētahi whetu, hei 
hoa katakata, Tēnā koutou katoa i raro i te maru o to tātou Ariki.

Heoi nei



Na Reweti T Kohere

Rangiata

East Cape

1947





1 Te Reo o Matariki Pita Mānuka mā 1152 Te Pōwhiri a te Iwi 
Maori ki te Piriniha o Weira Nga Iwi 116

3 Pōwhiri ki Te Pīpīwharauroa Pēpene Te Rito 117

4 He Pōwhiri ki te Ao Katoa ManiheraWaititi 118





Ko ahau tēnei ko Matariki,[127] ka whakatātare atu nei i 
te paewana. Ko tōku muanga he kapua,[128] kei te ngahere, koiana hoki hei 
whakaatu ki a koutou i te nui o nga uri a Rehua[129]i mahue ake nei i a 
au ki nga whakatakere o te hōhonu. He tau pai: ka mahora nga tohu ki uta, ka hua 
ki tai.

Ae rā, karangatia he huihuinga tangata. Kia tere, kia hohoro. 
He āwhina i te kupu whakahau, ae rā ka āwhinatia anō.

Haere mai, haere mai, e nga hoa aroha o ia marae, o ia marae.

Haere mai i runga i te whakatauki a Te Whakatihi[130] e 
kii nei: 


'E nui e te whainga a kai[131]e tau e Tamaiwaho.'
Me tēnei anō: 


'He huruhuru te manu ka rere.

Heoi rā nāku na Matariki.



Pita Mānuka mā

[126]Reo o Matariki: Ko te pōwhiri tēnei o te hui i tū ki Te 
Kawakawa (Te Araroa) i te tau 1882, a muri mai o te hui ki Tauranga-koau, i te 
tau 1912. Ko te tino kai i aua hui he moki.

[127]Matariki: He rangai whetu, e whitu, hei te takurua, hei nga 
rā o waenganui o Hūne ka kitea. Ko te tohu tērā kua mōmona te moki. Ko te ingoa 
ki te Pākehā ko Seven Sisters, ko te ingoa tika ia ko Pleiades.

[128]Kapua: Ko te harore e tupu ana ki te ngahere. E ai te kōrero 
ka nui te kapua he tohu tērā kei te tau te moki.

[129]Rehua: Ko tētahi tēnei o nga tino atua o te Maori; ko tōna 
nohoanga reo o 



Matariki (2) ko te ngahuru o nga tangi. 'Ko nga uri a Rehua he 
ika, ā, ki a Ngāti-Porou ko te 'pōtiki a Rehua' he maomao. E kiia ana anō he 
pōtiki te inanga na Rehua. He ingoa whetu anō a Rehua. Ki te Pākehā ko Antares.

[130]Te Whakatihi: He rangatira no Ngāti-Porou. Ahakoa kāhore tōna 
reo i mārama ki te kōrero he kaumātua mōhio ki te kōrero.

[131]Whainga a Kai: Ko tētahi rerenga o tēnei whakatauāki e pēnei 
ana, 

'E nui e te whakahere e tau e Tamaiwaho.'



E Koro mā i te Pō e! Whakarongo[132] Maranga i ta 
koutou moe roa! Whakatika! Tū ake ki te pōwhiri! Irara[133] te 
Tūārangi, te Mātāmua o te kāwai, kei te whakatata mai ko te tama tēnei a te 
Kīngi[134] ka takahi mai nei anō i tou koutou marae tapu.

E tama! E te Ariki! Haere mai! E te Whatukura[135] ! 
hoki mai anō, whāia mai nga tapuae o to matua. Haere mai ki a mātou, ki te iti 
rawa o nga iwi e tau nei i raro o tōna mana. He iti, otirā e nui ana to mātou 
piripono. Koia ka karanga atu nei.

Whakawhiti mai i te moana tapokopoko a Tawhaki[136] ki 
nga moutere nei. Haere mai ki Aotearoa! Haere mai ki Te Waipounamu! Kei te koa o 
mātou ngākau.

Haere mai i te rā nei, kua toa nei hoki, kua whiwhi nei hoki! 
Kua mau anō te taura whiri nāna nei tātou i here ki te tikanga kotahi. I haere 
mai to matua ki a mātou i muri i tērā pakanga[137] nāna i ahiti ki tōna 
karauna Kīngi te taimana o Awherika. Na, ko koe tēnei ko te piriniha 
toa[138]. Nāu i whakatinana te koha i whati ai te ringa tōtoro, i hinga 
ai te kōhuru. Na rā e ora ai te ao, e whiti ai te rā ko te iti, ko te rahi, kia 
tupu tahi ai nga iwi kaore he wehi.

Haere mai e tama! kawea mai te āhuatanga o a mātou tamariki e 
tangihia nei. Kua ora mai rā rātou e ngāngā tahi ana me koe i nga marae tini o 
tū i tāwāhi, ko wai e hua kei hea. Nōu i tae tahi ki reira ka awhitia koe e o 
rātou ngākau. Ka tae mai nei koe, ka mahea te pouri o te hunga kua wehe atu rā a 
rātou i kaingākau ai. E te uri rangatira o te kāwai tapu, a muri ake nei kīngi 
ai, e koa ana mātou ki a koe e whakatutuki nei i nga whakatau o tōu tātai! E 
tika ana hoki kia pērā koutou e noho mai na i nga wāhi teitei, kia piri a te Iwi 
Maori ki te Piriniha o Weira.

Me rite te huri o te kanohi ki te iti ki te rahi. Na reira 
haere mai ki 


waenganui i to iwi. Kaua e hopohopo, e whakahōhonutia nei e koe 
ki roto ki o rātou ngākau to rātou aroha ki a Kuini Wikitōria me ōna uri. Haere 
mai rā, ā, haere ake!! Hoki atu i runga i te rangimarie ki o mātua ki to mātou 
kīngi, ki to mātou kuini. E kore e taka kē te kupu i hoatu ki a rāua i te marae 
nei anō. He ōhaki, i takea mai i te Tiriti o Waitangi, he kupu tapu no nga 
whakatupuranga, i honea i nga whāinga maha. Ka mau to te iwi Maori, a, mate noa. 
Na reira, haere!



He whakamārama: Ko tenei mihi kei roto o te niupepa 
Maori Te Kōpara nama 76, Mei 31, 1920. Whārangi 4 me te 5. Ko te whakamaori 
tēnei o te whaikōrero mihi ki te Piriniha o Weira i te hui nui i Rotorua i te 29 
o nga rā o Aperira, 1920.—Nga Etita

[132]1 Ko te pōwhiri tēnei ki te Piriniha o Weira i Rotorua, i te 
tau 1920. I tū ia hei Kīngi, ko Eruera VIII.

[133]Irara!: He rerenga reo no Waikato no te iwi reo reka.

[134]Kīngi: King.

[135]Whatukura: He upoko ariki.

[136]Tawhaki: Ko te whenua matua tērā o te iwi Maori i ahu mai nei 
nga kōrero mo Tawhaki te tipuna.

[137]Pakanga: Te Whawhai ko te Poa,1899 (Boar War).

E, Manu,

Tēnā koe,



Utaina atu aku kōrero ki runga i o parirau, kia kite mai ōku 
hoa o te motu, he kōrero nāku ki te ope hou ki roto o Rākaihoea[138]. 
Haere mai, e Manu, rere mai ki ōu marae maha, kawea mai te kai ma te waha, hei 
titiro ma te kanohi, hei whakarongo ma te taringa.

'Haere mai, kaore he kai o te kāinga nei, kei tawhiti te kai. 
Moi, moi, Haere mai!' Haere mai takahia mai nga tokahanga waewae o o mātua, o Te 
Korimako rāua ko te Waka Maori[139] me ērā kaumātua kua tauwehe atu rā ki 
te pō, ā, ora ake ko kōrua ko to tuakana ko Te Puke ki Hikurangi[140] . E 
kii ana te kupu neherā, na o koutou tīpuna.

'Ka mate kāinga tahi, ka ora kāinga rua,' pēnei rā me kōrua e 
rere nei ki ia marae, ki ia marae o te motu. Tēnā kōrua.

Na Pēpene Te Rito

Ahikouka, Waiapu



He whakamārama: Na Reweti Kohere ēnei kōrero i tango mai 
i Te Pīpīwharauroa nama 38, Aperira 1901. Whārangi 7. Ko te ingoa ake ko 'Moi, 
Moi, Haere rā'. Ko te ingoa o te kaituhi ko Te Urikore ki te Ao.—Nga Etita

[138]Rākaihoea: Ko te wharenui kei Kākāriki, wāhi o Waiapu. Ko te 
ingoa anō tēnei o te hapū.

[139]Ko te Korimako me Te Waka Maori: He nūpepa i tāia ki te Reo 
Maori. Ko nga nūpepa katoa a te Iwi Maori kei te Turnbull Library, anake.

[140]Te Puke ki Hikurangi: na Tamahau Mahupuku i tāngia e ia i 
Greytown. Moi, he kupu mo te karanga i te kuri. He kōrero pūrākau na 
Ngāti-Porou: Te taenga o te ope ki tētahi kāinga, kaore te tangata engari te 
manu kōkō (tui) nāna nei rātou i pōwhiri. Ma nga kupu a te kōkō: 'Moi, moi, 
haere mai. Kāhore he kai o te kāinga nei. Kei te tawhiti te kai. Moi, moi, haere 
mai.' Reweti T Kohere



Kua mate a Haimona Te Waititi otirā ko tōna whare te karanga 
atu nei ki nga tira haere, peka mai, peka mai ki te whare e tuwhera atu nei, 
arā, te poho o tana tipuna o Kauae Tangohia, ahakoa he kiri pango, kiri mā, arā 
nga āhua kiri katoa i te ao, ka manaakitia koutou e tēnei whare ki nga 
manaakitanga a te whare a te tangata e hari ai te ngākau o te tira haere.

Ko au tēnei, hei hoa mo koutou,



Ko Manihera Waititi

Whangaparāoa

Te Pīpīwharauroa, 1905.



He whakamārama tuatahi: He Maori anake pea te iwi e 
pōwhiri i te ao katoa, e pōwhiri i nga tū tāngata katoa. Kei tētahi kōrero anō a 
Mahihera Waititi, ka tangi ia he kore no Whangaparāoa e kitea atu e te tangata. 
Ko Haimona Waititi te pāpā o Te Manihera. Reweti T Kohere.

He whakamārama tuarua: E rua nga wāhanga o tēnei kōrero. 
Ko 'Te Pou o Whangaparāoa' me 'He pōwhiri ki te Ao Katoa', ā, na Reweti i 

whakakotahi. Kei roto ēnei kōrero i Te Pīpīwharauroa nama 86, Mei 1905. Whārangi 
10.—Nga Etita.

Haere atu e Mohi[141], haere i te Hāhātanga o Pipiri. E 
pai ana, e maru ana, e tatanga ana, te whakaarotanga ake mōu kua ngaro atu nei i 
tēnei ao. Kaore, ana kei te ao nei a Pita[142] rātou ko ana teina hei 
ranga i a koe ki nga marae maha i haerengia e koe i a koe e ora ana. Haere, e 
Pā, haere. E kore e ngaro te wawau o to reo i waenganui i a Waikato me Maniapoto 
me Tuwharetoa, me te Wainui a Rua[143] me Ngarauru me Ngāti Ruanui 
Taranaki, Te Atiawa, Ngāti Mutunga, Ngaitama, huri mai ki te tonga ki a Ngāti 
Awa, Ngāti Toa, Ngāti Raukawa, e tomo ki Rangiātea[144], ki te Aputa, ki 
Wairau, kia Tūrongo me te Rangimarie, o koutou whare karakia i te houkuratanga o 
te tangata.

E huri ki o iwi i rāwāhi o Ahuriri, Mohaka, Kahungunu ki te 
Wairoa, Tamaterangi, Ngāti Kōhatu, Te Kōpua Matotoru, Hinepua, Ngai Te Ipu, 
Ngāti Hine, Rakaipāka, Rongomaiwāhine, Ngai tāmanuhiri, Rongowhakaata, Te Kura a 
Mahaki, Ngāti Konohi, Te Aitanga a Hauiti, te Whānau a Ruataupare, Ngāti Porou 
huri noa ki te Whānau a Tūwhakairiora, Te Whānau a Apanui, Ngai Tai, Te 

Whakatohea, Tūhoe katoa. Ka whiti koe i tōna waka ōu, e uta ki 
to waka ki a Te Arawa, e hoe ki Ngai te Rangi, hoe tonu ki Moehau, e huri ki nga 
ngaru o Tikapa(4), ma Ngāti Pāoa ma Ngāti Maru, ma Ngāti Tama te Rā koe e 
pōwhiri mai. E ahu ki a Ngāti Whātua, ka haumiri atu ai koe i Kakeao, ka tae ai 
koe ki Te Puke i Haumu, heia rā te rimu rapa ki a koe, tawhiua ki maui, ki 
matau, ka whakaango ai i a koe ki te wā ngaromanga, e Koro e!

Haere atu rā, haere atu rā! Haere e Mohi, i te rā e whiti ana! 
Haere rā e te whakamarumaru o Uenuku[145] e! kei ao ko te rā e, kia 
taratara atu e koe, taratara tū kei hau ai te moenga roa, kia pā i te ua i te 
rua e, kei tae kei hoki ake to koiwi ora ki te ao na i!

Haere ki a Te Piwa rāua ko Te Heuheu.



Nga pani, nga tamariki, tēnā koutou katoa. Nui atu te aroha, 
nui atu, nui atu.



Na Te Taite Te Tomo, M.P.[146]



He whakamārama: Me tango mai ēnei kōrero i te roanga ake 
o nga kōrero a Te Taite Te Tomo i Te Toa Takitini nama 84, Akuhata 1928. 
Whārangi 827. Kei te mau tonu nga kōrero ki ta Te Taite Te Tomo i tuhi rā. Nga 
Etita

[141]Mohi Te Atahikoia: He rangatira no roto o Heretaunga. I 
mōhiotia ia e nga iwi katoa. I whakataetae ia mo te tūranga mema mo te 
Tairāwhiti.

[142]Pita: Ko Pita o te Ao Wairua e whanga ana mai ki te hunga ahu 
atu ki reira.

[143]Wainui a Rua: He ingoa tēnei mo Whanganui.

[144]Rangiatea: Ko te Whare Karakia nui i Otaki. I takea mai tēnei 
ingoa i Hawaiki. Ko te tikanga tēnei o Io o te tino Atua.

[145]Uenuku: He tipuna no Hawaiki.; ko tōna whakamarumaru he 

poroporo.

[146]Taite Te Tomo: I mōhio nga iwi katoa ki a Taite, i rongo hoki 
ki tōna reo, i kata ki ana kōrero nukurau. Ko ia te mema o Te Tairāwhiti mo tōna 
iwi.

Tēnā koe, e Manu, te ōhāki a te hunga kua moe i roto i te 
Ariki. E Manu, pānuitia ēnei aronga mihi ki te ao katoa. I tangohia te manawa 
ora o Hone Papahia[147] i te 9 o Pepuere, 1912 ki roto ki te whare o tana 
pōtiki o Kahi Tipene. Koia nei hoki te whakakapi mōna mo te taha tangata.

E nga iwi i tino mātau ki tēnei tangata, tangihia a wairuatia 
mai te kōmuri hauraro, e pupuhi atu nei i runga o Hokianga whakapau karakia. I a 
Niwa, i a āraiteuru, i a Te Ponatu, e moe nei a te mutunga rānō o te ao. 
Aotearoa, Te Waipounamu, Wharekauri, me nga tini moutere o waenga moana nui a 
Kiwa, tangihia mai to tātou whanaunga o te wāhi ki te kikokiko, to tātou matua 
tapu o te wāhi ki te whakapono Karaitiana. Koia nei hoki tētahi o nga rangatira 
tiri haere i te Rongopai tapu.

Ko tēnei tangata kaore e ngaro ki te kuare tōna tū, tōna haere, 
tōna reo, me tōna āhua. Kua ngaro nei ia i o tātou tirohanga. Haere atu taku 
teina, haere taku matua tapu. 'Tōku tikitiki whakamanamana, o iwi nui, o iwi 
mano, o iwi whakatangitangi oriori nei, e ha, kei te tangi ou iwi i mahue nei.' 
Haere ki te okiokinga i tua o te ārai. Ma nga Tai o Huarau tāua e whakatūtataki 
aianei, ā, ake tonu atu. Amine. 'Tēnei nga iwi te rū nei, te paro nei, te 
whakaarorangi nei,' mou rā kua ngaro. E mea ana te kupu a to tāua tupuna a 
Tamariki, 'Whakamori kau ana nga tai o Wharo, ka ngaro a Toakai.' Waihoki 
whakamori kau ana nga tai o Hokianga ka ngaro a Papahia.

'Tū noa ana nga tūranga i Kaitu ka ngaro a Ririhape nui a tau.' 
Pēnei anō hoki me koe ka ngaro nei. 'He pupū anō to roto, he pupū anō to waho, 
whakaruru, whakawawe, ko koe anō ko ahau, a te miriniuma[148] .'

Haere atu Papahia, hoatu ki te wāhi e ngaro nei i te whatu 
pango o te kanohi, mangu nei, arā, tou wairua whakaanga. He nui te ruihi ōu iwi 
mōu kua kore nei e puta tinana atu ki o tātou marae maha.



Na Waaka Te Huia[149]



He whakamārama: Me tango mai ēnei kōrero a Waaka te Huia 
i āna tuhituhi kei roto o Te Pīpīwharauroa nama 167, Aperira 1912. Whārangi 5. 
Ko te īngoa ake ko 'Te Rev. Hone Papahia. He Peketua'.—Nga Etita

[147]Hone Papahia: I whakaakona tēnei tangata ki te kura minita o 
Te Raukahikatea. I maha nga tau i tū minita ai ia. Ko ia te hoa o Atirikona 
Hokena. I haere ai ki te moutere ki Tekopia, ki te titiro i te āhua o tērā iwi, 
he whanaunga ki a tāua ki te Maori, he Polynesian hoki. He tangata tino pai a 
Hone Papahia.

[148]Miriniuma: He kupu Pākehā; millenium arā kotahi tau, e mau ai 
te rongo ki te ao.

[149]Waaka te Huia: He tangata nui no te Tai Tokerau. I tū ia hei 
tiamana mo te Kaunihera Marae.



No te 11 o nga rā o Noema, 1925, ka moe a Takarei Kingi Wetere 
i te moenga roa. Tōna kaumātua e 47 nga tau.

Ko Te Kawa te matua, ko Runga te Rangi te tamaiti. Ka hinga a 
Te Kawa ki Tamaki, ka hinga a Runga te Rangi ki Mōkau. Ka waiho i konei ko te 
whakatauki:

'Mokau ki runga, Tamaki ki raro.'

Ko Tainui te waka, ko Hoturoa te tangata. Ka haere a tāhuhu mai 
ai ko ia tēnei ko Takerei, kua hinga ki te ihu o te waka nei. I te takiwā tonu e 
whakapuāwai ana tōna tinana me ana mahi katoa, ka hinga tēnei tangata. Ko te 
kōrero mōna, 'Ko te Takarei a tērā, a tērā, a tērā.' He tamaiti i mate nuitia, i 
kitea nuitia hoki e ōna mātua, e ōna tūpuna, tae atu ki ōna iwi Maori, ki ōna 
iwi Pākehā. He tamaiti no te rangimarie, no te aroha, he matua no tēnei hanga no 
te tangata, kāhore he iti, kāhore he rahi, ki a ia. He pou ia no te whakapono, 
kihai i taea te whakakorikori. I tae ia ki nga kura nunui ki te rapu i te 
hōhonutanga o te mātauranga o te Pākehā. Ka hono ai i roto i a ia te ao hou me 
te ao tawhito, te ao Maori me te ao Pākehā.

I mate ia ki tētahi o ōna kāinga ki Mapiu, ka mauria mai kia 
takoto ki te roro o tana matua a whare o Te Tokanganui a Noho i Te Kuiti, muri 
rawa ka mauria ki te rua whakautu o ana mātua tīpuna i Mōkau.

I tangihia a Takarei e te motu katoa, tae atu ana ki te taha 
Pākehā, ki te Kāwanatanga hoki. Haere ta mātou mokopuna tamaiti! Haere te 
whakaruruhau! Haere te Rātā tiketike! Haere te puhi o Tainui! Haere te puhi o 
Tokomaru! Haere, haere, haere!



Na Pahiri Wiari

(Kaore he whakamārama mo nga kōrero ātaahua mo Takarei Kingi 
Wetere i tuhia nei e Pahiri Wiari arā e Tūwhakaririka.)



He whakamārama: Me tango mai ēnei kōrero i te roanga ake 
o nga kōrero a Pahiri Wiari i te Toa Takitini nama 53, Tihema 1925. Whārangi 
340.—Nga Etita





E manu, tēnā rā koe, māu noa e maka atu ki nga takiwā e rere ai 
koe, nga mihi, nga poroporoaki e whai ake nei, hei whakaputanga noatanga 




ake i te koroahue[150] 
o te ngākau pouri me te ngākau 
mamae ki to tātou hoa ki a Hone Heke kua riro atu nei a ia ki te okiokinga mo te 
katoa; na Ihowa i hōmai, na Ihowa i tango, kia whakapaingia te ingoa o Ihowa.

Haere, haere, haere rā, e Heke, haere i te aro o te tini, o te 
mano, haere atu, haere atu, haere atu e te nui, haere atu e te wehi, haere atu e 
te mata tangata, haere atu e te poito whakarewarewa o te kaharunga o te kupenga 
a te Iwi Maori.

Tēnei e te hoa, te mihi kau atu nei, te tangi kau atu nei, ki a 
koe i tēnei taha o nga pae maunga, i tēnei tarawāhi o nga wā moana, ki tōu 
tinana ka riro atu na i a aituā. E taea koa e tāua, e te hoa, te pēwhea i te 
toki a mate e tua nei i te tangata ki te pō.

Haere atu ki ōu mātua, ki a Tomoana[151] 
 ki a 
Taitoko[152] 
, ki a Wahawaha[153] 
, ki a Taiaroa[154] 
, ki a 
Te Kakakura[155] 
, ki a Tame Parata[156] 
, ki a Ropata Te 
Ao[157] 
, arā, ki te tini, ki te mano, ōu mātua rangatira o ia wāhi, o ia 
wāhi, kua riro atu i mua i a koe, ōu mātua rā i hautū ngātahi ai koutou i ērā 
nga wā ka hori nei, kei te rapu i te ora mo te iwi Maori mo te mōrehu oneone anō 
hoki.

A tēnā pea rātou kei te mihi mai, kei te pōwhiri mai ki a koe, 
ā, kei te whakamanawa mai hoki. 'E, e ia! I haramai koe i te iwi nui, i haramai 
rā koe i Pōneke, i te rerenga o te wairua, o te tangata, o te oneone, ki te pō. 
Kāti māu e kii atu, 'E koro mā e, kai te korikori anō te iwi, inahoki rā na kua 
eketia e te Maori motuhake ētahi o nga taumata whakahirahira o te iwi atua nei o 
te Pākehā.'

Heoi rā kei te āmiomio noa te whakaaro. Aue, taukiri, e Heke e 
ei! Ka ngaro koe i nga marae o te Werengitana Hōtēra, e tū ai koe i roto i o iwi 
maha, hautū ai, ka ngaro anō hoki koe i roto o te whare wānanga. He ahakoa, e 
kii ana to tipuna a Rawiri, e kore te tamaiti e hoki mai ki a ia, engari ko ia e 
haere atu ki te tamaiti, me koe, e kore e hoki mai, engari ko mātou e haere atu.

Hoki atu e Heke, nga uru rākau ki Pōneke rā,

Kei tata mai koe, tauwehe rawa i to tinana,

He hira tohou mate kei te parekura i a Noa,

Arā kai whea he haerenga, he wairua pō kia tangi au

Te tū tahi atu he wairua haere e, i.



Na Tuta Nihoniho[158]

Tuahiwi

Kaiapoi

Pepuere 26, 1909



He whakamārama: Ko nga kōrero nei kei roto i Te 
Pīpīwharauroa nama 132, Maehe 1909. Whārangi 3. Arā atu te roanga o tēnei 
poroporoaki a Tuta, he wāhi poto i mahue atu.—Nga Etita

[150]Koroahue: Ko te hōhonutanga tēnei o te pouri kei te ngā i te 
ngākau mamae.

[151]Henare Tomoana: He rangatira no Heretaunga, no Whatuiapiti. 
He tangata piripono. I uru ia ki nga whawhai ki a Te Kooti Rikirangi. I tū ia 
hei mema Pāremata i te tau 1874 ki 1884. I te tau 1898 ka tū ia mo te whare o 
runga tae noa ki tōna matenga.

[152]Taitoko: Ara Meiha Keepa rangatira o Wanganui. I whakawhiwhia 
ia e Kuini Wikitōria ki te hoari.

[153]Wahawaha, ko Meiha Ropata Wahawaha rangatira o Ngati-Porou. I 
whānau i te tau 1807 i mate i te tau 1897. I whawhai ia ki te Hauhau, ki a Te 
Kooti Rikirangi. Mai i te tau 1887 tae noa ki tōna matenga i noho ia ki te Whare 
o Runga. I whakawhiwhia ia ki te hoari e Kuini Wikitōria.

[154]Taiaroa arā Hori Kerei Taiaroa no Ngaitahu. He tino rangatira 
nui. I tū ia hei mema mo te Waipounamu i te tau 1871 ki 1879. I te tau 1881 ki 
1885 ka noho ia ki te whare o Runga.

[155]Te Kakakura arā Wiremu Te Kakakura Parata, he rangatira no 
Ngātiawa no Ngātitoa. I tū ia hei mema i te tau 1872 ki 1876. I hinga ia i a 
Hoani Nahe.

[156]Tame Haeretoa Parata no Ngaitahu me Ngāti-Māmoe. I tū ia hei 
mema mo Te Waipounamu i te tau 1885 ki te tau 1911. I noho ki te Whare o Runga i 
te tau 1912 ki 1917.

[157]Ropata te Ao, no Ngātiraukawa. I tū ia hei mema mo te 
Taihauaru i te tau 1884 ki 1894. I muri iho i a ia ka tū ko tana taina ko Te 
Puke hei mema i te tau 1894 ki 1897.

[158]Tuta Nihoniho, He rangatira no Ngāti-Porou. I mate tōna pāpā 
a Henare Nihoniho i te whawhai Hauhau i Mangaone, i te tau, 1865. He tangata 
tino mātau ki te kōrero. I tuhia e ia he pukapuka mo te whawhai Hauhau ki te 
Tai-rawhiti. Ko tana tino whawhai i te ao nei mo Waipiro Poraka. Ko te mutunga 
ko ia i hinga. I mau pū rawa nga taha e rua, a Te Aowera me te 
Whānau-a-Iritekura. I taihaere a Tuta, ā, mate atu ki te whenua.



E whakaatu atu ana ahau tēnei, kua hemo a Raureti Tanira 
Mokonui-arangi. Kua wehe atu i ōna hapū maha o roto i te rohe o Te Arawa.

E mihi ana ahau ki te whakaaro o nga mōrehu o Te Awaateatua mo 
to rātou haerenga ki te kawe i te aroha me te mamae ki runga ki 




to rātou rangatira, ki te hari hoki i to rātou whakaaro kia 
nehua a Raureti ki Rotorua.

E tika ana i konei kia whakaatu ake ahau i te nui o tōku mihi 
ki tēnei tikanga. Tuatahi, ka hangaia e te Pākehā o rātou tima nunui, ka hoatu 
nga heramana, nga āpiha, te kāpene. I te tima ka rere ka mate tētahi o nga 
heramana, ka rukea atu ki te moana. I muri tēnā ka mate tētahi o nga āpiha, ka 
whakaūngia te tima ki uta, ka tanumia te āpiha rā. I muri i tēnei ka rere anō te 
tima rā ka mate te kāpene, kātahi ka maharatia kia mauria ki Ingarangi rā anō 
tanu ai. Kāti pērā hoki tēnei. Ka mate nei a Raureti, ka hui nga hapū ki te 
tangi ka whakaritea nei e rātou kia tanumia to rātou rangatira ki Rotorua. Kua 
hinga te kāpene o te tima nei o Rangitihi[159], arā, a Raureti, kua 

tanumia ki reira.

Te kupu ōhāki a o tātou tūpuna e mea ana: 'Me takoto ki o rātou 
oinga kotore[160], a, ki roto o te hapū o nga mātua.' Otirā no te wā anō 
i a rātou ka paheke taua ōhāki.

Me whakaatu ake hoki ahau i konei, kotahi anō te iriiritanga o 
te ingoa i runga i Te Matua, Tama, Wairua Tapu. Waihoki i nga rā o nga mātua i 
takoto pērā tonu te ōhāki arā: 'He maunga, he tangata! He maunga he tangata,' e 
takoto rā ēnā whakatauki:

'Ko Ruawāhia te maunga, ko Mokonuiarangi te tangata;'

'Ko Pūtauaki[161] te maunga, ko Rangitukehu te tangata;'

'Ko Whakapukōrero te maunga ko Rerehu te tangata;'



He whakamārama: Ko te roanga me te ingoa ake o nga 
kōrero nei ko Raureti Tanira Mokonuiarangi kei Te Toa Takitini nama 110, Noema 
1930. Whārangi 2187. Kaore i tukuna mai ko wai te kaituhi.—Nga Etita

[159]Rangitihi: He rangatira rongonui no te waka o Te Arawa.

[160]Kotore: Ko te putanga tēnei o te roto. Koianei te takiwā o te 
urupā o nga mātua kua mene ki te pō.

[161]Putauaki: Ko te puke maunga teitei tēnei o Ngāti Awa i te 
takiwā o Kawerau.

No te ata o te Paraire, 18 o nga rā o Apereira, 1929, ka huri 
nei, ka paho te reo. E ko Arihia Ngata[162] tēnei ka takoto i te moenga 
roa. Oho ana te mauri, taukuri kau ana, Haere, e whae, haere rā. Haere koe te 
wāhine kaha ki te miramira, i ekengia ai e Ngata nga taumata hōnore 




o ēnei rā.

Haere! Kia mau ki tai, ki tua; he popoa; he hanea.'

Haere, e te wāhine aroha, ngāwari, whakaiti. Aramia atu to 
tama, a Te Makarini, kia mau atu i a koe ki te huarahi. Tēnā pea ia kei te 
tahuri whakamuri mai, me kore koe i te whai atu.

Haere, haere, haere!



He whakamārama: Ko te roanga ake o nga kōrero nei kei Te 
Toa Takitini nama 93, Mei 1929. Whārangi 991. Ko te ingoa ake ko 'Reiri Ngata'. 
Kaore i te mārama na wai i tuhi, heoi anō te kōrero kei waenganui i a Reweti 
rāua ko Pine Tamahori pea.—Nga Etita

[162]Arihia Ngata: Hoa wāhine tuatahi o Sir Apirana Ngata, he 
wāhine i arohaina nuitia e Ngāti-Porou arā e nga iwi katoa i mōhio ki a ia. No 
mua tata atu i a ia tōna tama a Te Makarini i mate ai, kotahi tonu to rāua mate.

Ko te tino kaupapa nui o tēnei reta i tuhia ai kia kite mai a 
Rongowhakaata[163] arā te rohe katoa o te Tairāwhiti. Ina te pātai; He 
aha tōku hara i kore ai he whakaatu o te kuini nei o Heni Materoa[164] ki 
a au, ki a Tūhoe? He kore pānga pea nōku ki tēnei wāhine rangatira? Ma te 
whakapapa e whakaatu tōku tatanga.

No reira, haere e kui, te mana o nga tīpuna, te puhi o Mataatua 
anake. Ka taupoki te waka ki raro. E ka taupoki rā hoki. Ka mate mate anō ko nga 
rangatira. Kaore he rangatira i te ora, kia kore atu.

Haere tōku rangatira. Nāu i kiia ai te Iwi Maori he Maori, anō. 
Na to mana rangatira, na to kupu 'taihoa[165] ' i taki mai te Iwi Maori 
ki ēnei rā ora ai. He mihi noa atu ki a koe, e whae. He mea kite noaiho i roto i 
nga nūpepa Pākehā tēnei koe kua hinga mai i te rā ka rewa mai i te pae. Kua tae 
koe ki a Timi Kara, ki tōu Ariki hoki. Kei kona katoa a nunui mā, a roroa mā, a 
wehiwehi mā. Haere!

Na konei rā, e Kui, haere, haere, haere !



Na Te Ihi Paerata

Ruatoki

He whakamārama: Ko te roanga ake o te poroporoaki a Te 
Ihi Parata kei Te Toa Takitini nama 111, Tihema 1930. Whārangi 2202.—Nga Etita

[163]Rongowhakaata: Ko tētahi o nga iwi rongonui o Tūranganui. Ko 
te iwi tēnei nōna te awa a Kōpututea.

[164]Heni Materoa: Hoa wāhine o Sir James Carroll. Ko Paratene 
Turangi tōna tipuna na Te Kooti Rikirangi i kōhuru i te tau 1868. He wāhine whai 
rawa a Heni ēngari i tōna ngākau mahaki kaore e mōhiotia he pēnei.

[165]Taihoa: Ko te kupu tēnei i mōhio whānuitia tana hoa rangatira 
a Tā Hemi Kara.





He mea whakapouri, whakaaroha, he mea e wehengia ana e te 
ngākau, te poroporoaki, te wehewehe. Ka maha nga tau i noho tahi ai, i kitekite 
ai, i whakawhitiwhiti ai nga mahara, i tūhonohono ai nga ngākau, na konei ka 
tomo tētahi mea mā waenganui, he momotu kē, ka rarapi te ngākau aroha, ka 
āwangawanga, ka wehi.

E haere ana tēnei ki te tekau nga tau i noho ai au i Te Rau 
Kāreti, i etita ai i Te Pīpīwharauroa[166]; ko tēnei taku tau 
whakamutunga, ko tēnei taku marama whakamutunga, ki Te Rau. E hoki ana ki tōku 
kāinga tupu, ki te wāhi i whakatupuria ai, ki ōku hoa tākaro i nga tau maha ka 
huri, ki ōna okenga, ki ana kai nāna nei i whāngai, ki tōna kōkā nāna nei i 
raupī. O tōku haerenga anō ki te kura i āu e tamariki ana. Kua nuku atu i te rua 
tekau nga tau kātahi anō au ka hoki ki te wā kāinga. Engari hoki e kore tōku 
hokinga e rite ki tōna o te Kawenata Tawhito, i hoki tahanga nei, i huaina ai 
tōna ingoa ko Mara. E hoki ana au i nga manaakitanga huahua a Te Runga Rawa, nga 
manaakitanga wairua, nga manaakitanga tinana. Kua nui ake ōku mahara ināianei i 
o nga rā i tuku hīnaki ai au i Paripaopao. Kua whiwhi[167] au ki tētahi 
hoa aroha pūmau, kua tokorua aku tamariki. He aha nga taonga i tua atu i ēnei, i 
te mātauranga hoki ki te Atua? Kāhore he taonga i tua atu hei rite.

Hei konei rā e Te Pīpīwharauroa. Ka tukuna atu koe e au 
ināianei he ringaringa kē, māna koe e atawhai, māna koe e tukutuku atu ki o tāua 
hoa aroha o ēnei tau ka paenga nei i te paenga roa. Na tāua anō i rapu he hoa mo 
tāua, he hoa pono, i piri tonu nei ki a tāua i nga wā o te mate, i nga wā o te 
ora, i nga wā o te kino, i nga wā o te pai, i nga

wā o te rawakore, i nga wā o te huanga o te taonga. Māu, e taku 
mōkai, e toha haere taku aroha ki nga marae katoa o te motu. Pekaia te marae o 
te rangatira, kei tōtaha koe i to te ware, i to te pouaru, i to te pani. 
Tiorotia atu to tāua aroha nui ki o tāua kaumātua i whakaririka nei ki a tāua 
tini hē, ki te kupu taikaha, ki te kupu ohorere, ki te kupu whakamamae ngākau. 
Houhia atu hoki te rongo ki o tāua hoa riri na rātou anō ia i whakahoariri ehara 
i a tāua, I kinongia ai tāua na taua kupu hāngai, na nga kupu taumaha, ai, ehara 
i te mea he hē engari he tika rawa. I whakahēngia e tāua te tangata tinihanga, 
te wāhine tinihanga rānei, i whakatohunga nei kia whakanuia ai e te tangata, kia 
whiwhi ai ki te taonga, ki te moni. I whakahēngia e tāua te tangata i 
whakapōhēhē i te iwi, i whai nei kia raru te iwi, i takaia nei e ia tana matau 
ki te mounu reka o te kōrero. Whakahēngia e tāua te tangata i whakahāweā ki te 
whakapono, ki tōna ake iwi rānei, a, ki tōna kiri. I kinongia ai tāua e ētahi 
tāngata heoi anō na to rātou ngākau hae. E kore tēnei momo tangata e taea te 
tohutohu, e kore e taea te whakarata.

Hei konei rā, e taku manu, kia rangona tou reo mo nga tau maha 
hei whakaohooho, hei whakaako, hei ruruki i te Iwi Maori e tukitukia nei e nga 
whakaaro pūhaehae, e nga tikanga Pākehā. He pouri te wehenga mai i a koe, he nui 
rawa te pouri i te wehenga mai ōku hoa tokomaha nāu nei i kite. Mea atu ki a 
rātou, 'Hei konei rā, tērā anō ko te kite, ko te kōrerorero tahi.'

He kirihimete koa ki a tātou katoa, he tau hou no te hari. Ki 
runga rawa ko nga manaakitanga a te Atua.



Na Reweti T Kohere

Te Pīpīwharauroa nama 129, Tihema 1908. Whārangi 1.

[166]Ko te ingoa tuatahi o Te Pīpīwharauroa ko Te Kupu 
Whakamārama. I tāia tuatahitia ki Nerehana i te marama o Maehe, o te tau 1898, e 
te Rev. Pererika Peneti. I tū nei hei etita i te tau 1898, a te Rev. Pererika 
Peneti, i tū nei hei pihopa tuatahi mo Aotearoa. No tana haerenga ki Taranaki ka 
tukuna mai te pepa ki Te Raukahikatea tā ai, ā ka tia atu au hei Etita. No Hūrae 
1913, ka memeha Te Pīpīwharauroa tekau ma rima nga tau, ko te Pīpīwharauroa, ka 
timata ko te Kopara tae atu ki Te Toa Takitini. No te tau 1931, te tau o te rū 
ki Heretaunga ka moe te Toa Takitini. Mai i te tau moengaroa arā Te Reo o 
Aotearoa. Mai i te tau1898 ki te tau 1931 e 33 nga tau. Ka nui tēnei mo te 
mahikore utu noa iho. Ko te kupu Whakamārama ko Te Pīpīwharauroa ko Te Kopara, 
ko Te Toa 




Takitini, ko Te Reo o Te Kopara, ko Te Toa Takitini ko te Reo o 
Aotearoa, he pepa kotahi, ko nga ingoa anake i rerekē.

[167]Whiwhi: Ko te wā tēnei i puta ake ko te Kopara hei karere mo 
nga kōrero a te iwi.





He Kupu, He Pepeha, He Whakatauki

Nga Tino Whakatauki a te Iwi Maori, Nga Whakatauki a Nga Iwi, 
Te Take Mai o Etahi Whakatauki no te Tairāwhiti.



Mehemea ki te āta whakamāramatia nga tini kupu, pepeha, 
whakatauki, a te iwi Maori, me te take mai, ma pukapuka a motuhake tonu. Ka nui 
tēnei mo tēnei wā arā te tuhituhi ki te wāhi whāiti, hei titiro, hei ako ma nga 
tamariki. Na te Reo Ingarihi e mārama ai te tino tikanga o nga whakatauki. Ma 
nga whakatauki ka mārama he iwi mātau o tātou tīpuna. Ko te whakatauki he 
whakapuaki ana i te whakaaro.

1. He ihu kurī, he tangata haere.

As a dog follows a scent, a wayfarer looks for an open 
door.

2. Ka mate kāinga tahi ka ora kāinga rua. 


When one home fails, have another to go to.Have two strings to your bow.

3. Hōhonu kaki, pāpaku nana.


Deep at eating but shallow at work.

4. He tamariki wāwāhi tahā. 


Children who break the calabash.

5. He manako te koura i kore ai. 


Crayfish are scarce when they are expected. 


Don't count your chickens before they hatch.

6. He maroro kokati ihu waka. 


The flying-fish that cuts across the bow of the canoe.- 
Considered a bad omen.

7. Kia mate ururoa, kei mate wheke. 


Fight like a shark, don't give in like an octopus.

8. He au kei uta e taea te karo, he au kei te moana e kore e 
taea. 


You may dodge smoke (au) on land, but you cannot dodge 
current at sea.

9. Ka pū te ruha, ka hao te rangatahi. 


The old net is cast aside, while the new net goes 
a-catching.

10. Te amorangi ki mua, te hāpai ō ki muri. 


The priest leads while the food carrier follows.The Ark 
always led the Israelites.

11. Makere te weka, i te mahanga, e hoki anō? 


Once the weka escapes the trap, it will keep clear of 
it.Once bitten twice shy.

12. E kore te pātiki e hoki ki tōna puehu. 


The flounder does not go back to the mud it has stirred.

13. He urunga tangata he urunga pāhekeheke, he urunga oneone, 
mau tonu. 


To rest on human support is unreliable, to rest on 
terra-firma is sure.

14. He wāhine, he whenua, ka ngaro te tangata. 


For a woman and land, men perish.

15. He kokonga whare e kitea, he kokonga ngākau e kore e kitea. 



You may detect a flaw in a house, you cannot a flaw in the 
human heart.

16. Totohu ahiahi, whakarere harata. 


Beastful in the evening, reticent in the morning.

17. He kai kei aku ringa. 


There's plenty with my hands.

18. Ma whero, ma pango, ka oti te mahi. 


By red and black a job is finishedMany hands make light 
work.

19. He kino te tokomaha ki te kainga a kai, tēnā kia tū ki te 
mahi ka aha hoki? 


It is inconvenient to feed many mouths, but turn mouths into 
hands what then?

20. Kua āta haere, muri tata kino. 


To start early is leisurely, but to race against time is 
desperate.

21. E mua kaikai, e muri kai huare. 


Early arrivals have the pick, but late comers may only get 
spittal

22. Ngaro atu he tētēkura, whakaeke mai he tētēkura. (Ngāti 
Porou version) 


When one chief disappears another is ready to appear. No one 
is indispensable.

23. Moe ana te mata hī tuna, ara ana te kitaua. 


Eel catchers may sleep but sentries do not.

24. Te ai he ata kē. 


Not a morning passes but he appears.

25. He pai aha to te tutua? 


Can any good be expected from the low-born. Can any good 
come out of Galilee?

26. He karanga riri ka karangatia Paeko, he karanga kai kaore 
Paeko e karangatia. 


When there is fighting to do Paeko is called, but when there 
is a meal Paeko is not called.

27. Haere maha mahue maha. 


Mutually satisfied.

28. He atua rere te atua, mahue rarau Hapopo. 


God is touchy, for that rarau Hapopo was left in the 
lurch.

29. He kai tangata he kai titonga kaki;

Tērā tana ake kai, tino kai tino makora. 


To eat another's food, you have to eat sparingly;but to eat 
your own, you can eat as much as you like.

30. He kōrero ahiahi na Tiketikeirangi. 


It's an overnight boast off Blow-hard

31. He kai iti ma tangata kotahi e kai kia rangona ai te reka. 


 


If there is little of food, let one eat it so that it can be 
enjoyed.

32. He tangata takahi manuhiri, he marae puehu. 


The marae is disreputable when guests are not respected.

33. Te Kaihoki i Waiaua rā. 


Here we starve when there is abundance at Waiaua. Waiaua 
near Opotiki.

34. E tama, tangata i akona i te whare, te tūranga ki te marae 
tau ana. 


Because you were taught at home, you shape well in public.

35. E, kaua e ako marae. 


Don't begin to learn in public.

36. Te anga karaka, te anga koura, kei kitea ki te marae. 


Don't leave about your place, shells of karaka berries and 
of crayfish.

37. Ka ngaro te reo tangata, kiiki o manu. 


Human voices are silent except the twittering of birds.

38. He kai titowera rawa hoki nāu te wai? 



Is it much trouble to prepare a drink of water?

39. Pai tū, pai hinga, na wai, na oti. 


One may work properly, another may act, yet the sum total is 
the completion of the work.

40. Tū ana Raeroa noho ana Raepoto. 


While the forward look on, the modest have finished a 
meal.

41. He huahua te kai? A, he wai te kai. 


Are preserved pigeons the chief food? No, its water.

42. He iti hoki te mokoroa nāna i kakati te kahikatea. 


The mokoroa (grub) may be small, but it cuts through the 
Kahikatea (whitepine).

43. He iti hōpua wai ka hē te manawa. 


It may be a shallow pool, yet it may drown.

44. Mate i te tamaiti he auru kowhao, mate i te matua he 
takerehaio. 


To lose a child is a leakage, but to lose the parent is the 
bottom dropped out.

45. Toitū he kāinga, whatu ngarongaro he tangata. 


While the land remains the inhabitants are goneThe deserted 
village.

46. He kura pae na Mahina. 


Its the Mahina's kura, washed up on the shoreAnybody's 
property.

47. He toonga kē ta te kōkā, he toonga kē ta te kauri. 


The mother fashioneth (the daughter) but the moko fashioneth 
betterKauri charcoal.

48. He waka ianei e herea. 


It's not a canoe that can be fastenedSaid of a dead 
person.

49. Kia kino te tahā kia tū noa ai i te marae. 


Prefer a plain calabash so that it could be left 
anywhereApplied to a plain wire.

50. He aha ta te rora? 


What can be expected from a common person?

51. He mahi ta te āta noho, e kii ana Wheke. 


To sit still is to do something, so says Wheke.

They also serve who only stand and wait, so says Milton.

52. Waiho ma te tangata e mihi, kia tau ai. 


It would be better to let others praise.

53. Me rangatira he hoa matenga mōu kia kore koe e whakarerea. 


When in a forlorn situation stand by a rangatira so that you 
will not be deserted.

54. He harore rangi tahi. 


It's like a mushroom that lives but a day.

55. He kōtuku rerenga tahi. 


The white heron that makes one flight onlySaid of a chief.

56.Tāu kai te rangatira he kōrero, ta te ware he muhukai.


The rangatira relishes talk while the nobody is 
inattentive  Take heed how ye hearsays Christ.

57. Haere ki wīwī ki wāwā. 


Go, anywhere you likeGo to hell.

58. Ha patu ua ki runga, he ngutu wāhine ki raro. 


As the pelting rain on the roof, so is a woman's tongue  inside.

59. He taonga tonu te wareware. 


Forgetfulness is to be reckoned with always.

60. He ngaro tangata ora. 


It's the absence of one livingNot one dead.

61. He tāne māu hei te ringa raupo. 


Marry a man with blistered handsA worker.

62. He tangi to te tamariki, he whakamā to te pakeke. 


When the (impudent) child cries, the elder blushes.

63. He kanae rere tahu tū. 

 


The mullet that leaps brandishly .

64. He kākā waha nui. 


The loud-mouthed kākāSaid of a loud-mouthed person.

65. He pārera apu paru. 


A duck that swallows dirt.

66. He wai tarua. 


To play a secondary partSaid of an eel basket placed below 
another.

67. He puta taua ki te tāne, he whānau tamariki ki te wāhine. 


As an attack by a war party to a man, so is giving birth to 
child to a woman.

68. Me he wai ta tieke. 


Occurring too oftenOf something undesirableas the saddleback 
continually sprinkles itself.

69. Apaia nei he poroporo e hinga mai akuanei pea he poroporo e 
hinga atu. 


It may be a poroporo that will fall homewards but it may be 
a poroporo that will fall outwards.

He kupu na te tangata e haere ana ki te riri. Koina te kupu a 
Pākura, pāpā, o Mokena Kohere. Kaore ia i hoki mai, i mate ki Wharekura. Ko te 
poroporo he tino rākau no Hawaiiki.

70. Ruia taitea kia tū ko taikaka anake. 


Cast off the sap, leave only the heart.

71. Hāhā uri, hāhā tea. 


Dark-green savour, white savour.

Mo te kāhore arā kore kai.

72. He kōrero kei runga, he rahurahu kei raro. 


While the mouth above talks, the hand below is feeling 
aboutA warning against a plausible person.

73. He toa taua he toa pāhekeheke,

He toa mahi kai he toa mau tonu. 


A brave in battle is occasional,

A brave at work is for all times.

74. He tao rākau e taea te karo,

He tao kii, e kore e taea. 


A shaft can be warded off 


A shaft of the tongue cannot.

75. I hea koe i te tangihanga o te riroriro? 



Where were you when the grey warbler sang? The warbler sings 
in the spring, the time for planting.

76. Kia āta akiaki i au, he kai ka mate kai te hara o te kaki. 


Don't hurry me, there is something that tickles my palate.

77. Take kōanga, whakapiri ngahuru. 


Aloof at planting time, friendly at harvest.

78. Ngahuru, kai hāngai, kōanga kai anga kē. 


At harvest time (autumn) one eats openly, 


At spring time one eats in a corner.

Tirohia nga tuhituhi a Reweti T Kohere.

79. Tukuna mai ki a au ki Hikurangi, ki te maunga e tauria ana 
e te huka. 


Let him come to me, to Hikurangi, the mountain covered with 
snow. Uttered by Aotaki.

Tirohia nga tuhituhi a Mohi Turei.

80. Ka kō nga kopara a Rongomaitapui. 


The bell-birds of Rongomaitapui do chirp. The reference is 
to Uetaha's daughters Hinerupe, Aopare and Tamateanui, well-known for their 
garrulousness. See Pine Tuhaka's article. The version on the Honour Tablet in 
Rongomaitapui Hall is incorrect, (Crow) not the so-called bell-bird that sings 
like a bell.

81. Nga paniwhaniwha ngau pūraho a Te Aotauru. 


Te Aotautu's biting snappers. A reference to Ngāti-Hokopū's 
ferocity. A pūraho is the twine that holds the bait in the hinaki and toemi.

82. Arā te rongo kōrero e pihi rā i Tawhiti a Pawa, takoto noa 
Waimahuru. 


While tidings go over Tawhiti a Pawa, Waimahuru remains 
solitary. Tawhiti is the high hill between Tokomaru and Waipiro over which a 
bridle track once lay and Waimahuru is the pretty little bay directly below 
Tawhiti. Access to the bay is solely by sea. See Nikora Tautau's fine 
article.

83. Patua i tahatu o te rangi, waiho tangata haere wā, kia 
haere na, kia rongo ai i te kōrero. 


Strike at distance, leave alone the casual way-farer so that 
you may hear news.

84. Ngāti Nua hiku potakataka. 


Ngāti Nua of the plump tail.

85. Ngai Tāne ngau pūtahi. 



Ngai Tāne heart-eating. Both Ngāti Nua and Ngai Tāne are 
Ngāti Porou sub-tribes, as a matter of fact they are one and the same.

86. Akuanei nga pakura a Hinemakaho ka keha rawa atu ai i 
Takuahiroa. 


Hinemakaho's pakura (Pukekos) will soon be screeching at 
Takuahiroa near Tolaga Bay.

87. Nga kurī pāka a Uetuhiao. See article on page 150.

88. Hei ahau tonu koe waru ai? 


Would you always scrape me? Uttered by Mahara, tired of 
Tinatoka's continuous begging of kumara. A nuisance. Kumara was scraped before 
cooking.

89. He oma a Tawhata i ora ai. 


By running away Tawhata saved himself. In other words, 
discretion is the better part of valour.

90. Titiro ki Opou, ki te pā o Kaitoa. 


Look at Opou where Kaitoa (serve-you-right) lives.

91. Werohia ki te poho o Huatare. 


Appeal to Huatore's stomach.

92. Ka whanga te kai ki tua o Toka 0rurunga. 


Why wait for food beyond Tokararangi?Where the sea is more 
or less rough. Uttered by Rahuiokehu when asked by Hunaara to wait.

93. Taku waha kai marangai ki roto o Maiatiti.

Taku waka te toia, te haumatia. 


My mouth which is always satisfied at Maiatiti, rough though 
the weather may be. 


Where a canoe need not be launched no a voice urges. Uttered 
by Tangitaheke when weather-bound at Whakatane.

94. Haere tāua ki Waiapu, ki tatara e maru ana. 


Let us go to Waiapu, the sheltering cape.

95. Puraho māku, kei ngaure o mahi. 


To catch fish you must place your basket in the water. No 
work, no pay.

96. E mate ana i a au, e ora ana i a Te Waranga. 


Though I perish,Te Waranga lives. Hikaroa's dying message, 
an appeal to Te Waranga to avenge it.

97. E Tū, e Tū, te rangona hoki te reka o te kai. 


Oh Tū, Oh Tū how can I taste the sweetness of your food?

98. He mahi na Uetaha e hokia. 


It's Uetaha's job, it can be left for another day, for 
finished it would surely be.

Ngāpuhi, Rarawa, Aupouri, Ngāti Whātua

99. Ngāpuhi kowhao rau. 


Ngāpuhi of a hundred pitfalls.

100. He rangai maomao ka taka i tua o Nukutaurua, e kore e 
huri. 


Once a shoal of maomao turns Nukutaurua there's no turning 
backnot to be confused with Māhia Peninsula.

101. Kātahi anō nga tai o Maihirangi ka ngunguru. 


At last the tide at Maihirangi moans.

102. Ka totō te puna i Taumārere ka mimiti te puna i Hokianga.

Ka totō te puna i Hokianga ka mimiti te puna i Taumārere. 


When the spring at Taumārere bubbles over the spring at 
Hokianga ebbs. When the spring at Hokianga bubbles over the spring at Taumārere 
ebbs. Taumārere a small river or possibly the Bay of Islands also.

103. Ka maunu te pangia o Taumārere. 



Taumārere's plug is withdrawn.

104. Ka kata nga puriri o Taiamai. 


Taiamai's puriri laugh.

Arawa

105. Te Arawa māngai nui. 


Te Arawa loud-mouthed.

106. Rangitiki upoko i takaia ki te aka tea. 


Rangitiki whose head is bound with white vine. Rangitiki is 
a sub-tribe name applied to the people of Matata.

Tūhoe

107. Tūhoe moumou kai, moumou taonga, moumou tangata ki te pō. 


Tūhoe extravagant with food, extravagant with treasure, 
extravagant with human life.

108. He kotahi na Tūhoe ma te pō e kata. 


A one of Tūhoe who will cause the underworld to laugh.

Ngāti Awa

109. Nga mate i Kawerau me tangi mai i Koohi,

Nga mate i Koohi me tangi mai i Kawerau. 

 


The deaths at Kawerau are mourned at Koohi and the deaths at 
Koohi are mourned at Kawerau. Koohi is the point near the mouth of the Whakatāne 
River. Kawerau is a hill further inland.

Heretaunga

110. Heretaunga haukū nui. 


Heretaunga full of dampness.

111. Ehara tōku toa i te toa takitahi

He toa takitini tōku toa 


My heroism is not individual, it is collective. Uttered by 
Tūtohuariki.

Whānau a Apanui

112. Ka hiki te toka i Wahakino,

Ka tū te toka i Takore. 


Wahakino rock has moved, while Takore rock has remained 
stationary. 


He kupu na Tamahae ki a Kanohi i Te Kaha. Ko Wahakino he 
toka Whangaroako Kanohi tērā, ko Takore he toka kei Te Kahako Tamahae tērā.

Waikato

113. Waikato taniwha rau: he piko, he taniwha, he piko he 
taniwha. 


Waikato of a hundred taniwhaa every bend there is a taniwha.

114. Waikato horo pounamu 


Waikato that swallows greenstone.

Taranaki

115. Taranaki waewae kakoko. 


Taranaki of the bent leg refers to witchcraft. The term is 
also applied to Tūpāroa in the Ngāti Porou territory where old Pakuku, long 
suspected of practising the art of black magic, was found murdered in his hut. 
The act was generally approved, consequently the murderer was never found out. 
In the attempt not to have footmarks left in the soft earth and sand, on which a 
spell may be cast, walkers appeared to have bent legs.



Reweti T Kohere

Rangiata

East Cape



Kua kite iho ahau i te whakatauāki a Tamaterangi i pānuitia e 
Te Pīpīwharauroa, arā 'He ao te rangi ka uhia, he huruhuru te manu ka 
rere.' Kāti māku e āta whakamārama te tikanga o tēnei whakatauāki i runga rā 
i te kupu tono mai.

Ka moe a Ruapani i a Uenuku Koiho, ko Puharu i a Hinemanuhiri 
tuatahi, ka puta ki waho ko Tamaterangi, ko Makoro, ko Hinganga, ko Pareroa. Ka 
moe a Tamaterangi i a Hinerangi-ko-te-Pupuoauku. 'He huruhuru te manu ka 
rere, he ao te rangi ka uhia.' He ope hāpai taua i haere ki roto o 
Tūranga[168] ki te whawhai arā ki te riri mo Tawatutu. Te take he puna 

ngaore[169] i riro i a Rapa Te Whaia, kei te takiwā ki te whare 
whakamātao mīti i Te Hāpara, Gisborne. I haere atu a Pukaru rātou ko te whānau i 
te Wairoa, ka tae ki Kaimanihi kei waenganui o Arai-Matawai me Waimata arā te 
Waimate i hōmai nei e Te Makarini no Rongowhakaata. Ko te whānau a Pukaru ki te 
tūtohu i te ope taua arā a Pupuni, a Makoro, a Hinganga, a Pareroa. Kotahi tonu 
te āronga o a rātou kupu tūtohu ki te ope taua arā mo te toa anake mo te kaha ko 
te riri. Tēnā ko Tamaterangi kaore i tū ki te tohu. Ka kii atu to rātou matua a 
Pukaru ki te hahau, ki nga mea kua tū rā ki te tohu, 'E ta mā kaore koutou 
tukuna ma Tamaterangi tātou e tohu.' Ka kii atu a Makoro ki te tuakana, 'E Rangi 
e tū rā ki te tohu i a tātau.' Ka pakipaki a Tamaterangi ki ōna pokohiwi me ōna 
turi, ka kii atu ki te taina, 'Ina ehara au i te tangata whakaiti, na taku 

wāhine au i patu. Ma te huruhuru te manu ka rere, ma te ao te rangi ka uhia. Ma 
te kaha hoki te tangata ka tika ki te tū ki runga.' Ka mōhio te taina a Makoro 
he kore kahu no Tamaterangi; he pakihore no te wāhine, kaore e mōhio ki te 
taniko arā ki te whatu kākahu. Ka kii atu a Makoro, 'Whakarerea atu te wāhine, 
inā he wāhine māu, ko Hinemuturangi.' Ka hoatu e rua kākahu, he mahiti tētahi, 
he paepaeroa tētahi. Ka kākahuria e Tamaterangi ki runga ki a ia, ka mau ki te 
taiaha, kātahi anō ka whakatau, ka tūtohu i te ope taua. Te kupu tuatahi tonu o 
tōna tūtohu, 'He putanga to Rapatewhaia, he putanga tohu.' He rikarika, he 
wawata, he tuki kaki te mahi nei, otirā i te rā i pipiri ai ki te hoariri rite 
tonu te kupu a Tamaterangi, i mate hoki i a ia a Rapatewhaia ki Tawatutu.

Ka mārama mai e nga hoa te whakatauāki a Tamaterangi, 'He 
huruhuru te manu ka rere, he ao te rangi ka uhia.'. He pakihore no te 




wāhine no Hinerangi kāhore kākahu ātaahua te tāne a Tamaterangi 

ki te tū ki te marae. Kei te kōrero tonu a Ngāti-Kahungunu i tēnei whakatauāki i 
ēnei rā. Ka māngere te wāhine ki te raranga whāriki, takapau, koaka, ka kiia, 
'He uri no Hinerangi pakihore.'

Ka mahue a Hinerangi i a Tamaterangi he pakihore te take, 
kāhore i a Whare Haare no Rongowhakaata.

Kāti tēnei, me hoki ake anō taku kōrero mo te whakatauāki nei, 
'He ao te rangi ka uhia, he huruhuru te manu ka rere.' Kei te kōrero tonu nga 
tāngata o Te Wairoa nei i tēnei whakatauāki. Me he mea ka kii atu tētahi 
tangata, 'E hoa, ka haere tāua ki Pōneke,' ka kii mai te hoa, 'E hika, ma te 
huruhuru te manu nei ka rere,' arā ma te whai hereni ka eke i tūnga tima, ka 
tika te haere ki Pōneke; ma nga kahu ātaahua[170] ma te huutu meiha, ma 
te koti rahi, e pai ai te titoki haere o katuarehe[171] i nga tiriti. 
Kaati nga whakamārama.



Na to koutou hoa i roto i te Ariki,



Na W Hoeata Pehimana

Te Reinga

Wairoa

Te Pīpīwharauroa, 1908.



He whakamārama: Ko tēnei ingoa mo te tuhituhi nei, na 
Reweti Kohere ēngari ko tōna ake ingoa i roto o Te Pīpīwharauroa nama 128, 
Nowema 1908. Whārangi 5, ko Tamaterangi. Ko ēnei kōrero me tango mai i nga 
tuhituhi a Hoeata Pehimana.—Nga Etita

[168]Tūranga arā ko Tūranganui ki te Pākehā ko Poverty Bay. He 
whakatauāki o Tūranga kei tētahi wāhi o tēnei pukapuka.

[169]Ngaore, ko nga tamariki a te inanga. Ki a Ngāti-Porou he 

tuarenga.

[170]Kahu ātaahua. Ehara i te whakaiti te rau i nga kākahu hē, i 
nga kākahu paru. I whakamā a Tamaterangi ki te tū i te marae i te kore kākahu 
tika mōna. He reo ināianei no te tangata te colour line. Kua kite au e 
wehea ana e te Mairo anō he tupu ma nga Pākehā, he tupu kē ma nga Maori. Ko te 
tino take i kore ai te pākehā e pai ki te Maori na nga kākahu, na te hē o nga 
tikanga.

[171]Katuarehe. Kei te Tairāwhiti anake pea tēnei kupu. He kupu 
hou kāhore i roto i te dictionary. He tangata kamakama, ki te pākehā he hard 
case. Mehemea he wāhine ka kiia he horetītī.

No te māra kōtipu rā a Tūmoana Kōtore



Ehara tēnei i te ata whakataki i nga kōrero o te taenga o 
Tamahae ki roto o Waiapu, i torotoroa ai e ia nga pā o Ngāti Porou, i whakatoia 
ai e ia, ā, i noho huiki ai a Ngāti Porou i roto i o rātou pā; ko tēnei he 
tuhitaki i nga kupu, i nga pepeha, i nga whakatauki i whakapuakina e Tamahae, e 
te hunga hoki i tū mai ki a ia, he kupu e kore e wareware i a Ngāti Porou.

Ka patua rā e Tamahae a Hinetāpora[172] rātou ko ana 
tamariki ka ahu ki Waiomatatini, ka piki ki te pā o Puputa. Eke atu ana ia, ka 
uakina mai ko te kupu o Makahuri[173] ka tukuna mai ko te pīhau. Tumeke 
ana a Tamahae, ka tū, ka kii na:-

'Akiaki ana te whero o te tama a Te Atahaia[174]': Ko te 
huringa tēnei o Tamahae, ka heke. I mate tonu ia i te pū a 'te tama a Te 
Atahaia,' i nanatia e ia i roto o tōna ngākau mo nga rā maha mo nga tau maha, 
tōna whakahaeatanga.

Ka ahu ia ki to te Uruhonea pā.

Tōna kitenga i te pā ka kiia rā e ia 'he paru kokopu.'

Mahue mai i a ia a kona ka whakawhiti i te awa o Waiapu, i te 
Poroporo, tū ana i waho o Te Puahanui, te pā o Putaanga. Ko ētahi taha o te pā 
tāhito tonu. Kihai i takitaro ko Putaanga, tū ana mai i runga o te parepare, ka 
werohia mai a Tamahae ki tana tao. Ka taha te tao ka karanga ake te toa rā;

E, te kono tangata e wero iho nei 


Ka whakahokia e Putaanga,

E, he kino rā no te tau [175] o te wai! 


Ko Tamahae;

No hea e 


Ko Putaanga;

No te māra kōtipu rā a Tūmoana Kōtore[176] 


Ko Tamahae ;

E tāua tahi. 


Ko Putanga;

Au anake, mo te awa tauware[177]noa hoki tuatipa a 
Putaanga, ka ahu whakawaho. Hei Rangitukia ka huri ki roto o Maraehara. Tae atu 
ki Puketāwai ko te Hikitai e tatari ana mai ki a ia. Tata atu ana a 

 

Tamahae ka werohia mai e te tangata whenua, e Te Hikitai. Hei 
aha hoki ma Tamahae ma te marohirohi. Kātahi ia ka kii:- 


Au, te oti tangata e wero iho nei!

Whakahoki tonu mai a Te Hikitai; 


He iti rā, he iti mapihi pounamu[178] . 


Kaore a Tamahae i tae ki nga pā huhua o Ngāti Porou e tata ana 
ki te pūwaha o Waiapu arā ki nga pā o te Hāhau a Rerewa i huaina nei i muri mai 
ko Ngāti-Hokopū[179].

Ki tōku whakaaro kaore i wareware i a Tamahae nga taumu a Ngāti 

Porou ki a ia, ahakoa he toto Ngāti Porou anō ōna. I mate a Ngāti Porou ki Te 
Maniaroa i tōna tipuna i a Apanui mutu; muri mai ka mate a Ngāti Porou i a 
Tamahae tonu ki Taipu ki HarongaTirohia Nga Whakatauki a Kino; muri mai ka mate 
anō a Ngāti Porou ara a Ngāti Hokopū ki Te Piki-a-te-Atawhuia; muri mai ka mate 
anō a Ngāti Porou ki Wharekura[180], ko nga tāngata nunui o Ngāti Porou i 
hinga, ko Pākura rāua ko Te Porioterangi. Ko Pākura te pāpā o Kakatarau rāua ko 
Mokena Kohere. I te tau 1833 ka haere te ope taua o te Whānau a Apanui ki roto o 
Waiapu, ka mate i a Kakatarau ki Rangitukia. I te tau 1836, ko te riri nui ki 
Toka a Kuku. Na Kakatarau i whakataka te taua hei ngaki i te mate o tōna pāpā o 
Pākura. Ahakoa kaore te pā a Toka a Kuku i tahuri, he nui te parekura o te 
Whānau a Apanui. Na, ka hoki anō taku kupu ko te tino take o ēnei kino katoa ko 
te whakatutuatanga i a Tamahae i Puputa.



Na Tipiwhenua

Rangiata

East Cape



He whakamārama: Me tango mai ēnei kōrero i te roanga ake 
o nga kōrero a 'Tipiwhenua' i Te Toa Takitini nama 4-5, Oke-Noe 1931. Whārangi 
56. Te ingoa ake o ēnei kōrero ko 'Nga Hua Tauwhare o te Māra a Tūmoana Kotore. 
Nga Etita

[172]Hinetāpora: Ko te ingoa hapū e noho rā ki Mangahanea, ko te 
Whānau-a-Hinetāpora.

[173]Makahuri: He tipuna hoki no Ngāti Porou.

[174]Te Atahaia: Tētahi o nga wāhine a Tuterangiwhiu tama a 
Tūwhakairiora.

[175]Ko te tau o te wai ko te kōpua i raro iho o te tāheke kei 
reira nei nga rahai. He kupu tēnei mo te rangatira. Ko 
tētahi rerenga, ko 'au te wai'.

[176]He mokopuna a Tūmoana-Kōtore na Porourangi, ehara a Putaanga.

[177]Ko te awa tauware ko waenganui o nga rārangi kumara. Tipu ai 
anō te kumara i te awa tauaware engari kaore he kai.

[178]Ko te mapihi pounamu ātaahua: He tika tēnei ingoa mo Te 
Hikitai, he rangatira hoki he mokopuna na Tūwhakairiora na Te Rarawa rāua ko 
Kirianu.

[179]Ngati Hokopū; Ko tēnei tētahi o nga hapū o te ngutuawa o 
Waiapu. Tōna ake ingoa tūturu ko Ngai Tāne ēngari no te wā o te pū i tahuri 
tēnei hapū ki te kahaki pū ā ka hokohoko ki ētahi atu i pirangi ki ēnei hei 
taonga.

[180]Ko te motu e tata ana ki Te Kaha. He urupā ināianei.





Ko Waiaiti he taha mānia arā he ākau, he takotoranga kai na nga 
iwi o konei, no te pūpū, no te kina, no te pāua, no te koura, no te kehe, ā, he 
papa karengo anō hoki kei Waiaiti. Ehara i te wāhi kai rawa i whakataukitia ai. 
Ko te take kē i haere ai nga rongo o tēnei wāhi notemea ahakoa nui te marangai 
ka taea tonutia tōna kai. He ākau kei waho, ka whati mai nga ngaru, ka pakaru ki 
te ākau, na, ka takoto marino noa iho a roto, anō he roto.

Ko Tangitāheke he rangatira no te Whānau a Apanui, engari no 
Ngāti Porou anō hoki. No ana haerenga mai ki nga rohe o te Whānau a 
Tūwhakairiora[181] ka kai ia i nga kai o Waiaiti, ahakoa marangai ka kai 
tonu i te mātaitai. I a ia i Whakatāne, te kāinga o te pipi, o te ika engari he 
marangai ka kore he kīnaki, ka hoki ōna mahara ki Waiaiti, ka tangihia na e ia:-

Ahakoa marangai te moana, kino, ka kai mātaitai tonu ia, kaore 
he tō i te waka hei hī ika, e katanga ai nga kai tō, 'haua.'

I tū a kiko taku tipuna a Te Rangitakaia i te riri ki Toka a 
Kuku, i te tau 1836. I whai kupu ia kia mauria mai ia ki tōna kāinga ki Te 
Pākihi kia takoto ai me tōna whakarongo ki te haruru o te tai ki Tapua rata.' Ka 
hāngai te waka ki waho o Waiaiti ka tono a Te Rangitakaia kia whakaūkia ia ki 
uta. I uta ka paopāngia mai he pūpū maihi māna. Ko tōna o[182] tēnei 
engari ko tōna tinana i tae ki Tapua rata. Ka whānau he tamaiti ka huanina te 
ingoa ko Hetaraka Paomaihi. He mokopuna ta Paomaihi kei Itari e tiraha ana, ko 
Hohaia Waaka, a, he mokopuna anō hoki ta Te Rangitakaia kei Wīwī e takoto ana ko 
Tawhetaeneti.

Toa Kai Pea, Makau

Na Tipiwhenua

Te Pīpīwharauroa.

[181]Whānau-a-Tūwhakairiora: Ko te ingoa hapū o te iwi e noho rā 
ki Te Araroa. I tau ki a rātou te ingoa rangatira, kei Te Araroa hoki a 
Okauwharetoa te pā i noho ai a Tūwhakairiora rāua ko Ruataupare.

[182]He mea nui ki te Maori te kai whakamutunga a te tūroro. Ka 
kiia taua kai he 'o'. Koia nei te take i o ai te timatanga 
o te tini o te ingoa Maori inahoki a Te O-wai, a O-waina, a O-harepe a O-arani, 
a O-pititi, O-papaka, O-tutu, O-hikareti me te nui noa iho 
o te O.

He whakamārama: Na Reweti tonu tēnei i tuhi. Kaore i 
roto o nga niupepa Maori.—Nga Etita.





He whakatauki tēnei e whakahuatia tonutia ana e te Tairāwhiti. 
Ka kitea te tangata kaha ki te kai e mōhiotia ana he tangata māngere, ka kii 
atu, 'Toa kai pea, Makau,'. A, ki te mea he tangata hihiko ia ki 
te mahi kai ko ta tāua whakautu tēnei, 'Toa kai rā, toa rākau.'

Ko Ngāti Porou te iwi tino mau i tēnei whakatauki na konei au i 
pōhēhē ai no Ngāti Porou a Makau. Na Mohi Turei ia i kōrero mai ki a au no 
Tūranga nei tonu ia a Makau, ā, ko ana tino uri e ora nei ko Hori Rorekata, ko 
Winiata Moeau. Ko te kōrero tēnei a Makau. E haere ana te ope a te Whānau a 
Māhaki ki te whawhai ki Orakairapu, he pā nui kei Te Arai, i roto o te ope a 
Makau rāua ko tāna tuakana. Te taenga ki Nga Wai e rua i Pipiwhakakao ka noho i 
reira. I te ahiahi i te mea e kai ana ka kapo a Makau i te kai, ka riri te 
tuakana ka kii, 'Toa kai pea, Makau!' Hohoro tonu te whakahoki a Makau, 
'E, toa kai rā, Toa rākau!' Ka whakatanguru te tuakana, 'I whea e?' Ka 
whakahokia atu anō a Makau, 'E haere tonu ana hoki pea tātau ki te riri.' 
I te ata ka kōkiritia te pā o Rongowhakaata a Orakairapu. Ka tū mai te toa rā ko 
Makawe o Rongo te ingoa, ka anga mai ki a Makau. Na Makawe tonu a huata ki a 
Makau, patua tonutia atu e Makau tēnā ka hinga. Ka hinga rā a Makawe ka pepeha a 
Makau,

'Tama rahi kai a toa kai, te ika i te ati' Ka rere nga 
toa ki te huna i a Makawe kei kitea. Ka kii a Makau, 'E, kia wāea, kia wātea 
i ta toa kai!'.

Na Tipiwhenua

Te Pīpīwharauroa nama 121, Aperire 1908. Whārangi 3.

He whakamārama: Te ika i te ati, ko te tangata tuatahi 
ki te hinga i te riri.

Tamarahi, he kupu whakamanamana. Reweti T Kohere

Kua tae atu taku manu ki roto o te rārangi o nga manu kaore nei 
o rātou kaupapa, e kōrerotia o rātou whakatauki. Taku nei manu he 
kōpara[183] . He kōpara te pūkōrero o nga manu tataki o te ata. Hei te 
atapō tonu ka ara ia ki runga o tōna ahurewa kōrero ai. Whakaarara ai, 'ka ao, 
he awatea,' me te whakarongo anō nga tini manu o te Wao-nui-a-Tāne[184]. 
Ka ara te tini o te manu, ka kori, ka kō.

Hei roto o Te Kōpara nga whakatauki a nga tīpuna o Ngāti Porou. 
Ka tū te tangata ki te whaikōrero i te ahiahi, ka tuaki te pō, ka reka te waha 
ki te kōrero, ka pepehatia,

'Ka kō nga kōpara a Rongomaitapui[185] .'



Na Pineamine Tuhaka[186]

Waiomatatini



He whakamārama: Ko tēnei ingoa na Reweti Kohere. Ko tōna 
ake ingoa i tuhituhia e Pineamine Tuhaka i roto o Te Pīpīwharauroa nama 86, Mei 
1905. Whārangi 9, ko 'Te Kōpara'.—Nga Etita

[183]Kōpara: Ki ētahi iwi he korimako, ki te Pākehā he bell-bird. 
He kōkako ta te whakatauki: 'He iti te kōpara, kai tākirikiri ana i runga o te 
kahikatea.' Ko te ingoa bell-bird i tika kē mo te kōkako, ko te manu rite te 
tangi ki te pere.

[184]Wao-nui-a-Tāne: Ko te ngahere nui. Ko Tāne te atua o te 
ngahere, me nga rākau.

[185]Nga Kōpara a Rongomaitapui: He tipuna a Rongomaitapui no 
Ngāti Porou. Mo ana uri mo Hinerupe, me te Aopare, me Tamateanui tēnei 
whakatauki. Kei te hē tēnei na, 'Kia ata kō nga kōpara a Rongomaitapui.' ēhara 
tēnei i te whakatauki, he tohutohu kē, he whakahua kē i te whakatauki kua 
kōrerotia noa atu.

[186]Pineamine Tuhaka: He rangatira no Ngāti Porou. I te whawhai 
Hauhau i te tau 1865, ka tautokotia e ia a Mokena Kohere i roto o Te Hātepe i te 
wā e kapotia ana e te Hauhau. Me i kore nga hoia Pākehā kua mate a Mokena me te 
iwi o roto o Te Hātepe.

E hoa, tēnā koe! Tukua atu ēnei kupu hei titiro iho ma ōku hoa 
i nga marae e tae ai ta tātou manu, hei whakahāwea iho ma rātou, koia ka tuhi 
atu ai.

He hanga, āhuareka te moemoeā i te kitenga i nga hoa me nga 
whanaunga kua mate atu rā kai te pō. I te moenga e noho tahi ana, te ohonga ake 
i te ata, tirotiro noa ana. Ka waiho hei māharahara ma te ngākau e kii ai te 
whakaaro taihoa au ka haere ki te hui e karangatia nei ka tū ki Heretaunga, kia 
kite ai au i ōku hoa. E whakaaroaro tonu ana te ngākau mo tēnā āhua ka tangi mai 
te pere, ka kii anō te whakaaro ka haere ahau ki te karakia me kore au e 
tohungia e te Atua. Ka kite au i ōku whanaunga no reira ka mea ahau he taonga 
whakamīharo te moemoeā. To mahi rā e te Atua ki te hōmai i tēnei taonga nui ki 
te tangata. Ahakoa e kii nei Te Pīpīwharauroa he kii takapu te pūtake mai o te 
moemoeā, māku e kii he mea homai anō e te Atua, inahoki te takitaki o nga 
tāngata tika ki te moemoeā.

Kaore anō a Ngapuhi kia tae mai ki te Tairāwhiti me te Pākehā 
kaore anō kia tae mai ki ēnei motu ka moemoeātia e Te Rangitauatia. Ko tana moe 
tēnei: I kite ia tokorua nga tāngata e kōrero ana mai ki a ia, ko te reo o 
tētahi e 'Mara [187]' ana, ko te reo o tētahi e 'Kihi[188] ' ana. 
Ka oho ake ia, ka kōrero me te whakamaori anō i tana moemoeā. Ko te 
whakamāoritanga tēnei a Te Rangitauatia, 'E kore e toto te pakiaka hinahina i 
runga i a au ka rongo ake au e 'mara' ana e 'kihi' ana. Mate atu a Te 
Rangitauatia. E hia tekau tau muri iho kitea rawatia ake a Ngāpuhi tū ana i 
Waiapu ki te patu tangata. Ko Motukokotui tēnei, ko Hautupakoko, ko 
Kokai[189]. Ko nga kupu tēnei a Ngāpuhi i taua wa, 'Pokuru,' ka kii 
tētahi, 'Kaore pokuru, e mara, whakarewa te papatu[190], e mara, i aua 
rirapa, ka taua koe.' E hia tau i muri i a Ngāpuhi ko te Pākehā tēnei tū ana i 
uta nei, anei te 'kihi' nei, e rūri i te whenua. E kore hoki e hapa te moemoeā i 
kite ai.



Na Manihera Waititi

Te Pīpīwharauroa, 1902.



He whakamārama: Ko tēnei ingoa mo te kōrero nei na 
Reweti Kohere, engari ko tōna ake ingoa, i roto o Te Pīpīwharauroa nama 54, 
Akuhata 1902. Whārangi 10, ko 'Te Moemoeā'. Na Reweti hoki i tango te kōwae 
tuarua, ā, ko nga kōrero e whai 



ake nei e mau tonu ki ta Manihera i tuhi rā.—Nga Etita

[187]Mara: ko te kupu a Ngapuhi mo te tangata.

[188]Kihi, ko te ingoa a te Maori mo te Reo Ingarihi, he Reo Kihi.

[189]Ko nga pā ēnei o Ngāti Porou i tahuri i a Ngapuhi. E kiia 
ana, i te kitenga atu o Ngāti Porou i nga pū a Ngapuhi, ka pōhēhē he whā (rau) 
māmaku, kātahi ka karanga whakaitaita atu, 'Haramai ēnā whā māmaku ki ēnei whā 
māmaku.'Ko te taua tuatahi ki te patu i a Ngāti-Porou na Te Morenga rāua ko 
Hongi i te tau 1818. I kawhakina te tuahine o Te Morenga e nga Pākehā o te 
kaipuke Venus. I rongo a Te Morenga i whakaūngia tōna tuahine ki uta, ā, na 
Ngāti-Porou. I te tau 1820 ka whakapaea a Te Whetumatarau (Te Araroa) e Pomare 
rāua ko Te Wera. Kaore te pā i taea engari he mea hangarau i heke iho ai nga 
tāngata ki te raorao, i patua ai e Ngapuhi, i riro herehere ai he tokomaha. No 
tēnei wā i riro herehere ai a Te Rangipaia i a Pomare. He tipuna a Te Rangipaia 
no Wiremu Potae o Tokomaru.

[190]Papatu, arā ko te papa.



Ki te hoki mai te tangata i te patu kai, i te moana, i uta 
rānei, anei na te ui ki a ia, 'Aha ake Huare?' Mehemea i mate i a ia te kai anei 
rā tana whakahoki,'Pūraho māku, kei ngaure o mahi.' arā Ma te mahi ka 
whiwhi ai te tangata.

Kei te Pākihi nei tētahi wāhi, kei runga i te pukepuke, e kiia 
ana ko te Hīnaki a Huare. I te ahiahi ka haere a Huare ki te whakatoko i tana 
hīnaki tuna. Hua noa te tangata kei te wai kaore kei te manga kē i tahaki tonu, 
he manga rerenga wai ua, i te ata ka takina e Huare tana hīnaki. Kīkī tonu i te 
kai, kātahi ka whakawahaina ki te kāinga he nui tōna koa. I te kitenga mai o nga 
tāngata i a ia e haere atu ana ka ui mai, 'Aha ake Huare?' Ka whakahōkia mai e 
Huare, 'Pūraho māku, kei ngaure o mahi.' No te ringihanga i nga kai ki waho o te 
hīnaki ngaweki ana te tuatara, ka oma nga tamariki i te mataku i te ngārara.



Na Tipiwhenua

Rangiata

East Cape

Te Pīpīwharauroa nama 91, Oketopa 1905. Whārangi 7.

He whakamārama: I nga rā o mua i noho te tuatara ki te 
tuawhenua. E kii ana nga kaumātua ki te ngongori te tangata ka karokarongia te 
iho e te waero o te tuatara. O nga ngāngara ngokingoki katoa ko te whakapapa o 
te tuatara te tino tawhito rawa. He wā anō i whai parirau ai nga ngāngara 
ngokingoki arā i rere pērā me te manu. A, e kii ana anō te Pākehā he wā anō i 
toru ai nga karu o te tuatara. Ko te karu tuatoru kei waenganui i nga mea e rua 
e kitea rā. He puare o tana karu kei te angaanga o te tuatara. Noho a tahi ai te 
tuatara rāua ko te tītī i roto o te rua kotahi. Ko te ingoa o te tuatara ki te 
Pākehā he sphenodon. Kei Niu Tireni anake te tuatara. Pūraho, ko te aho 
taka i te mounu o te toemi, o te hīnaki rānei. He whakatauki mo Ngāti Hokopū, 
toku hapū,'Nga pāniwhaniwha ngau pūraho a te Aotauru!' Reweti T Kohere







He tino pepeha na Ngāti Porou, 'Te pāhi i te whare'. He pepeha 
hou tēnei ina hoki ko te pāhi (purse) he kupu na te Pākehā, ā, i whakapuakina 
hoki ki te whare inuinu waipiro, otirā kua waihotia hei tino whakatauki ma Ngāti 
Porou.

I tūtaki ētahi tāngata ki te whare waipiro i Te Awanui, ko 
Marakaia tētahi, he kaumātua no Ngāti Rangi, ko Reporua te kāinga. I maroke te 
korokoro o Marakaia, engari kaore āna moni. Kātahi ka whāwhātanga nei ki nga 
pūkoro o tana tarau me te mea nei e rapu ana i āna moni. Ka mutu tana whāwhā, ka 
mapu tana manawa, ka nanu, meake, 'te pāhi i te whare,' arā e ai ki tāna, kua 
wareware atu tana pāhi ki te kāinga. Ko te tikanga o tana whakapū manawa kia 
rongo mai ai nga hoa kei te mate ia i te kore moni. Ko Marakaia, 'Inā rā na, me 
i kore ana te pāhi i wareware atu ki te whare, pēnei kua whiwhi inu tātou.' Ka 
hautetia rā a Marakaia e ōna hoa, ka rite ki tōna hiahia. Heoi, ināianei ki te 
kore moni te tangata ka pepeha, 


E te pāhi i te whare!'



Reweti T Kohere

Rangiata

East Cape



Na Reweti Kohere ēnei kōrero. Kei roto i Te Pīpīwhārauroa nama 
77, Hurae 1904. Whārangi 3.



Te take mai o tēnei whakatauki a Ngāti Porou mo Kūkū, mo 
Rongotangatake, tangata toa, he uri na Uetuhiao. I mau i a rātou ētahi tāngata e 
whakawaha manu ana, ka kotikotia e rātou nga kawenga, ka tangohia nga manu. E 
kīia ana tēnei riri ko Nga Pikitanga i te Korau whakamoe e tata ana ki nga Waru. 
I te whawhai a Ngāti Porou rāua ko te Whānau a Apanui ki Te Araroa ka mate te 
tokotoru nei, kotahi tonu te putu. I poroporoa e nga toa o te Whānau a Apanui 
nga ringaringa o Kūkū, o Korohau, o Rongotangatake me te pepeha iho anō, 


'O ringaringa kokoti kawe rā i nga pōkitanga Korau 
whakamoe.'

I kiia ai tērā pea he 'kurī pāka' na te āhua o o rātou kiri, he 
pākākā, he whero.



Reweti T Kohere

Rangiata

East Cape









I mua atu i te tino ekenga o nga kōrero ki a Kino ake, me tiki 
atu te kōrero ki te haerenga mai o Tamahae me tana taua i Whangaparāoa ki 
Waiapu. Ko Tamahae he rangatira no te Whānau a Apanui he toa i tae rawa ia ki 
roto o Tūranga, o te Wairoa whawhai ai. I tōna kāinga i Okarae a Kino e noho 
ana, ka rangona atu e ia kei te haere mai te taua a Tamahae. Ka rere ia i mua ki 
te whakaatu ki a Ngāti Porou kei te haere mai te hoa riri. Haere mai rā te taua 
a Tamahae kei Tauhinu, te wāhi e tata ana ki Horoera. Ka tū he pakanga, ka hinga 
i konei a te Whānau a Apanui. Ka hinga hoki a Rerewa me ētahi atu rangatira. I 
tēnei rā e kitea ana he iwi tangata kei Tauhinu e wharona ana. I te hinganga o 
Tamahae, kaore i hoki engari i whai kia tae ki Te Kaapa i tōna pā i Tamataurei 
(Te Matau Rei) i te pito whakarunga o te one i Hautai. Te ūnga o nga waka ki te 
awa o Tauhea, ka tōia ki uta, ka noho i Pouretua. Ko Te Kaapa rātou ko ōna mātua 
ki runga noho ai ki te pā ki Tamataurei. I konei ka puta a Kino. I hoki mai ia i 
Waiapu, kātahi ka karangatia e Tamahae kia peka ki uta. Ko Kino kei te mārō 

 
tonu i te one me tana whakahoki mai:

'Na wai te kōau ka ruku ki te aro maunga, e huri!'

Mōhio tonu a Tamahae he kino te haere a Kino ina i kore ai e 
peka ki uta. Ka karanga a Tamahae, 'Te Hikapooho e, heke iho rā kia hongi 
werawera ai he whanaunga.' Ko tōna iwi ia i kii, 'Tērā anō e heke iho i panaia 
mai rā hoki.' No te whakaotanga mai o Te Hikapooho, ka kii a Tamahae,'Arā kaore 
he whakamaumahara.' I a Hikapooho e whakatakataka ana mo te heke iho ki a 
Tamahae, ka pupuri tana tama a Te Kaapa i a ia.

Ka hinga a Ngāti Porou ka huri te ihu o nga waka o Tamahae ki 
te wā kāinga. Tēnā ko Kino kua tae ki tōna kāinga ki Okarae. Te taenga ki 
Okarae, ka ū te waka o Tamahae, ka karanga atu hoki tērā ki a Kino i roto o te 
pā o Upokongaruru, 'E Kino, e, heke iho.' I mōhio nga tangata o te pā e patua 
ana a Kino e Tamahae, no reira ka tohe kia noho ia. Hei aha ma Kino ka tohe tonu 
ka pepeha:- 

Tēnā te ngaru puku, tēnā te ngaru whati.'

Ko te ngaru puku hei whakaora i a ia ko Te Uanga, kua riro kē 
rā ma uta ko ' te ngaru whati' hei patu i a ia ko Tamahae. Tae atu ana a Kino ka 
tapiki te ringa o katuarehe ka tūpikitia ka utaina e Tamahae ki runga i te waka. 
Ka hāngai te waka ki waho o Karani ka ui a Kino, 'Kei hea tātou?' No te kīanga 
iho kei waho o Karani, ka tangi ake tērā, ka pepeha anō:- 

Patua a Kino i konei, kia taka ai te wairua o Kino taka i 
roto o Karani'.

No te ūnga o te waka ki uta, ka patua a Kino. Otirā ka kawe anō 
ōna koiwi, ka pepeha:- 

A ha ha, me he rā e to ana Kino.'

E kōrerotia ana e Ngāti Porou nga whakatauki a Kino, ahakoa he 
mate kino tōna mate. I kōhurutia ia e tōna iwi ake me Te Kaapa i kōhuru rā i a 
Ngāti Porou, kua noho kē hoki ia ki roto o te rohe o Ngāti Porou.

Nga Whakapapa:

Na Tipiwhenua

Rangiata.



He whakamārama: Ko tēnei kōrero me tango mai na Reweti i 
Te Pīpīwharauroa nama 112, Hurae 1907. Whārangi 8-9. Nāna anō i whakapoto, nāna 
anō i hoatu tēnei ingoa. Arā atu te roanga o ēnei kōrero. Ko te ingoa ake o ēnei 
kōrero ko 'Nga Whakatauki a Kino'.—Nga Etita

He kōrero Ngahau

He tino taonga te kata. Ko nga tino taonga, ko nga mea nunui, 
me mahi nui, ma te heke o te kakawa, ka riro mai. Me mahi nui ka whiwhi te 
tangata ki te mātauranga, ki te rawa, ki te ingoa nui, otirā ko tēnei taonga nui 
ko te kata he ngāwari noa, kaore he utu, heoi anō ko te pupuhi ake o nga 
pāpāringa, ko te pupuri hoki i nga kaokao. I kiia rā hoki e Miritene[191].

Ki te whakaaro o ētahi tāngata he tū rangatira te noho puku, te 
kore e kata. Ae pea. He ture na te Pākehā kia kauā e kaha te kata. Ki a au nei 
he tohu tērā no te kuare. Ki a au nei hoki ki te kuare kia kaha tonu te kata, 
kia ngehengehe tonu, kia heke tonu te roimata i te hē o te manawa i te katanga. 
E kii ana ko nga Karaipiture, 'He pai nga hanga o te ngākau koa, koia anō kē te 
rongo [192]'. He waiata na mātou i te kura, 'laugh and grow fat.' 'E kata ia mōmona ai.' Ka tētere rā hoki te tangata i te rongoā (tonic) nei, i te 
hākari nei, i te kata. He kai, he manaaki, te kata. Karangatia, whāngainga, te 
tangata i runga i te katakata, ākuanei rā te māhorahora ai te reka ai te kai. He 
tino kīnaki te kata.

I tae au ki tētahi kāinga i manaakitia ai au me ētahi atu. I 
tāpaea mātou ki nga kai tino papai; ki te tuna, ki te ika moana, ki te huahua 
kererū[193], ki nga kai papai hoki a te Pākehā. He pai nga kai engari ko 
te hunga na rātou nga kai kihai i pai. Kāhore rātou i kōrerorero mai, i katakata 
mai, na reira aua kai mau tonu i te kaki. I tino kawa aua kai 




ki a au. Ko taku hiahia kē ki te puta ki waho o te whare.



Reweti T Kohere 



Te Toa Takitini nama 77, Hanuere 1928. Whārangi 722.

[191]1 Miritene: Milton.

[192]Whakatauki nama 22.

[193]HuahuaHe kererū, he kūkupa, i tahuna ki roto o te hinu.

He naho[194] anō a Hōhua Tāwhaki[195], he mūrere, 
no Ngāti Porou, pērā rā anō o Ngāti Porou, me Hare Tawha. I waihotia iho e ia 
āna kupu ki muri hei whakahuahua, hei kata ma te tangata. Ko tana kupu tino nui 
i haere a, i rongo ko tana kupu whakatene mo te karengo[196]. He tino kai 
tonu te karengo, te kai i tangihia mai nei i te pae o te pakanga.

Ko te kāinga o tēnā kai o te karengo ki a Ngāti Porou, he 
parengo haere tae atu ki te Pākihi arā ki East Cape. Ko tōna papa ko Mataikaro.

I tae a Hōhua Tāwhaki ki roto o Heretaunga, a, i 
whakamanuhiritia ia e Te Hapuku[197] ki tōna kāinga ki Te Hauke. He 
kāinga rongonui a Heretaunga mo tēnei kai mo te tuna, na reira hoki, mahara tonu 
a Hōhua e kore e hapa he tuna he kai māna, arā hoki te moana o te tuna a Poukawa 
kei mua tonu i ōna kanohi. Tēnā koa no te whakatakotoranga i te kai māna i te 
ahiahi, aue, he karengo rā ia te kīnaki, ko te kai tonu o tōna kāinga. Ka kī na 
a Hōhua,'Aue ko te kai nei anō tēnei, e whai nei i a au.' Tērā kua hakiri mai i 
a Te Hapuku te hamumu a Hōhua, ko tana kīanga mai,'He aha to kōrero?' Hohoro 
tonu te whakahoki a Hōhua,'Ehara, he tangi tonu ake ki te kai o te kāinga.' Ka 
ui anō a Te Hapuku: 'Ka nui pea tēnā kai kei tou kāinga?' Ka whakautua e Hōhua, 
'Kaore, iti nei, kāti ma nga rangatira anake.' Na te tere o te whakautu, o te 
karo, ka taha te huata.

I te hokinga o Hōhua Tāwhaki ki te kāinga, ka katia e te 
marangai ki Whareponga, tata pau ana te wiki e ua ana. Ko te tino kai i homai 
māna he rōroa arā he kamokamo. He kainga na he rōroa, he kainga na he kamokamo, 
nāwai a, kua hōhā a Hōhua, te manuhiri i te rōroa. I te tūnga o te rourou rōroa 
ki tōna aroaro ka whaikupu, 'E hika ma, kātahi anō te kai ko ta tātau kai ko te 
rōroa, kaore ōna kākano?' Kii 




tonu mai hoki nga poupou: 'He kākano; tōna pukahu.' Ka tono a 
Hōhua i ētahi kākano māna hei tari māna ki tōna kāinga i te tino kai. He kete kī 
tonu i homai. Ka paki, ka haere te tangata nei me tana kete kākano rōroa ki te 
ringa. Ka matara atu i te kāinga ka tīmata tana whakangahoro haere i nga kākano 
ki te huanui. Na nga ope haere i mātakitaki te kākano e toha ana i te huarahi. 
Na rātou i kawe te kōrero ki Whareponga ki te iwi kākano. Kua waihotia hei 
kōrero ma Ngāti Porou ina hōhā i te hōmai tonu ko taua kai anō, 'Au, ko te kai 
nei anō. Kaore he kākano o te kai nei?'

Kei Te Araroa, kei Rangitukia, nga uri a Hōhua Tāwhaki e noho 
ana, he nui āna uri.



Reweti T Kohere

Te Toa Takitini nama 66 i te 542, Pepuere 1927. Whārangi 542.

[194]Naho: E rite ana ki te kupu a te Pākehā ki te wag.

[195]Hōhua Tāwhaki: He rangatira no te Whānau-a-Tuwhakairiora, e 
noho ana i te Kawakawa, ara i Te Araroa. Ko tana tino uri ko Hēni Te Kahurangi.

[196]Karengo: Ki a Ngāti-Porou he parengo. Ko tētahi tēnei o nga 
tino kai a te Maori, a, e kiia ana he tino kai pai mo te tinana. Ko te karengo 
tētahi kai hei ārai atu i te mate weriweri nei i te goitre.

[197]Te Hapuku: Ko tētahi tēnei o nga rangatira nunui o roto o 
Heretaunga.





Ko Hāre Tawha tētahi o nga minita tuatahi o Ngāti Porou, he 
pūkōrero, he naho, he mūrere. Ko ana pēpeha kei te mau tonu i a Ngāti Porou. He 
mea pao me tuhituhi kei wareware, kei ngaro.

He waha reka a Hāre Tawha ki te huka ki tana tī kaore i 
rikarika. Ki te kōrerotia atu ia e te tangata ko tana kii tēnei: ' Ko te huka te 
kai.' I mōhio tētahi tangata nanakia ki tēnei tangata ki a Hāre Tawha na konei 
hoki ka muharautia e ia te kaumātua nei. I kokoa tonutia e ia te huka ki roto o 
tana tī, na reira a Hāre Tawha ka riri atu. Ka whakahokia mai e te tangata rā: 
'E, e hua hoki au ko te huka te kai.' Ka whakahokia mai e Hāre Tawha: 'Mo tāku 
koina?'

E haere ana a Hāre Tawha i te Rātapu ki Akuaku ki te karakia o 
ko atu i Whareponga, he waka e tō ana ki uta. I te kitenga mai o te hunga rā, 
mōhio tonu rātou ka kohetetia rātau e Hāre Tawha ka kii a

Te Kopa[198]. 'Ki te riri mai te koroua rā kaua e kiiki 
te waha, engari tō puku tonu i to tātau waka,' Ka tata mai a Hāre ka pā mai tana 
reo: 'E ko au pea kei te hē?' Kihai te iwi hara i hamumu, heoi anō tō puku tonu 
i tō rātau waka. Ka tuaruatia te karanga a te koroua rā; 'E Kopa, ko au kei te 
hē?' Ka maranga ake te upoko o Te Kopa, ka kii; 'Kao, ko koe tonu e koro, kei te 
tika, ko mātau kei te hē, he Ra Tapu te rā nei. He wehi no mātau kei pakaru a 
mātau tāruke[199]i te marangai, haere nei mātau ki te huti.' Ka mea a 
Hāre Tawha: 'A . . . a . . . a!' Ko a koutou tāruke kia ora, a, ko koutou kia 
pakaru?'

Tae atu ia ki Akuaku, ki te karakia. Ka mutu te karakia, ka 
homai he kai māna, he taewa hou, e rua nga pāua hei tāmi[200] . I te wera 
o nga taewa ka rori nga pāua i roto i nga anga. Te kitenga iho o Hāre Tawha e 
ora tonu ana nga pāua ka kōrero iho ki nga pāua me tana pana atu anō i te rīhi 
kai ki te whānau. 'E ai, te taiwhea kōrua, no te ata tonu nei?'

He koroua whaiwhakaaro a Hāre Tawha engari e whakahē ana au i a 
ia i mina ki te pātai ki nga pāua notemea heoi anō te wāhi ki a ia ko te kai 
anake ahakoa no te Ra Tapu i ripia ai nga pāua. E kii ana ko te āpōtoro, ko 
Paora: 'Kainga nga mea katoa, kaua e inoi, kei hē te hinengaro[201].'

I hikitia a Hāre Tawha ki te pāriha o Tūranga, ka noho ki 
Kaiti. Hei Tūranga ka puahi ētahi o ana tino kupu. I te matenga o Karauria, tama 
a Hirini Te Kani[202], ka mauria te tinana ki roto o te whare karakia. Ka 
mutu ka whai kupu ia ki te tūpāpaku me te takahi anō o tana waewae i te kāwhena. 
'E tama, i hea koe i te tangihanga o taku pere ka haramai ki te karakia. Tatari 
rawa koe kia uru koe ki roto o te poro rākau koe haramai ai. He taringa anō to 
te rākau?'

Ka mate te hoa wāhine o Hāre Tawha ka hoki mai ia ki a Ngāti 
Porou ki te kawe mai i tōna mate. Ka roa e noho ana ka tae ki te wā hei hokinga 
ki Tūranga ki tana mahi, ka puta te whakaaro o te iwi me mārena ia ki tana 
tuahine kēkē ki a Ameria Te Ahi-parareka. Ka whakaaea, ka tono ki a Raniera 
Kāwhia[203] kia mārenatia rāua. Ko te whakahoki tēnei a Raniera: 'E, 
Koro, kaore e tika māku kōrua ko tō tuahine e mārena engari me hoki kōrua ki te 
kāinga, ma te Pīhopa kōrua e mārena ki Waerenga a Hika.' Ka kii a Hāre Tawha: 
'E, mārenatia māua.' Ka tohetohe a Raniera, ka kii a Hāre: 'Rā ina kaore au e 
pai ki te mau matā i te kai, kei haunga, ka whāia, e te rango engari mātua tao 
rawa, ka māoa ka mau ai. Ka tae atu au 'he taumata ka kai, 




he taumata ka kai.' I tika ta Hāre Tawha.

Ka mārenatia a Hāre Tawha rāua ko Ameria Te Ahi parareka, ka 
haere ki Tūranga. Kihai i takitaro kua mōhio a Ameria ki te kōpikopiko ki te 
taone, a tomo atu hoki mai ki te kāinga he haurangi. Ka nau a Hāre ka kii: 'E, 
ka raru au! Mahara noa au he parareka tōtika, kaore he hukahuka[204] ia.'



Reweti T Kohere

Rangiata

East Cape

[198]Te Kopa: Te Kopa Erueti, he rangatira no Te Aitanga-a-Mate, 
Ngāti-Porou. He kaumātua he pai ki te kōrero, he tangata ngahau.

[199]Tāruke: Ki te Pākehā, he crayfish pot.

[200]Tāmi: He kupu tēnei na Ngāti-Porou mo te kīnaki. Utaina ai 
hoki nga kīnaki ki runga nga kūmara, o nga taewa tāmi ai.

[201]I koriniti X.25.

[202]Hirini Te Kani: He rangatira nui nō Tūranganui.

[203]Raniera Kawhia: Ko tētahi o nga minita tuatahi, minita nunui, 
o Ngāti Porou.

[204]Hukahuka: He taewa e kore e pai hei purapura. He kupu 
whakatene tēnei mo te tuarua o nga ingoa o Ameria arā a Te Ahi-parareka, he 
parareka hoki te taewa ki a Ngāti-Porou.





I te huringa o te Maori ki te whakapono ka whakarērea nga 
tikanga tāhito. Ko tētahi tikanga i whakarērea ko te moe punarua me te moe puku. 
Na konei ka whakaritea kia mārenatia a Kapowhetu rāua ko tana wāhine, ahakoa kua 
koroheke rawa a Kapowhetu, ko taua wāhine kua rūruhi. I te taenga ki te rā o te 
mārena ka purupuru te koroheke rā i ōna kākahu papai mo te mārena, ko tana 
rūruhi i ōna hikurere[205] Ko te minita he Pākehā, he mihinare. Te 
haerenga ki te wharekarakia ka aru nga tamariki, nga mokopuna, me nga mokopuna 
tuarua, me te iwi hoki, notemea he rangatira a Kapowhetu, he teina hoki ia no Te 
Whākatihi.

Ka haere te karakia, ka tae ki nga kupu e honoa ai, ka pupuri a 
Kapowhetu i te ringa o tana wāhine, ka ako mai te minita, 'Ko au ko Kapowhetu 
tango i a koe . . .' Ka tatari te minita kia ako atu a 



Kapowhetu. Tatari noa kaore te koroua nei i hāmumu. Ka mea anō 
te minita, 'Ko au ko Kapowhetu . . . ' Tū tonu a Kapowhetu me te titiro tonu ki 
te minita. Hei konei ka rere atu nga tamariki ki muri o te tuarā kōhimuhimu atu 
ai kia ako i te minita. Ka tīmata anō te Pākehā, 'Ko au ko Kapowhetu.' Ka kata a 
Kapowhetu, ka tōtoro atu tōna ringaringa, ka pakipaki i te māhunga o te minita, 
ka kii, 'Pākehā! Pākehā! pēnā ai te mahi nā?'

Mutu rawa tana pakipaki i te māhunga o te Pākehā, ka kii 'A, 
koina, he hakuwai[206]anake hoki te manu e whakahua ana i tōna ingoa 'Ko 
au ko Kapowhetu, ka tango nei i a koe e Amiria hei wāhine mārena māku.' Ka mutu 
te karakia ka hāmumu a Te Kapowhetu, 'Inā noa!'



Na Reweti T Kohere



He whakamārama: I tangohia mai tēnei wāhanga kōrero i te 
roanga ake o nga kōrero a Reweti Kohere i Te Toa Takitini nama 37, Hepetema 
1924. Whārangi 111. Ko te ingoa ake 'Pākehā! Pākehā! Pēnā ai te Mahi Nā?' Nga 
Etita

[205]Hikurere: He mea hiraka he mea uiraira me te kite atu i te 
kiri i roto. Aue!

[206]Hakuwai: He manu rere pō, kāhore i kitea, a, kua ngaro 
ināianei. Ki tōku mahara, he momo tītī.



Ko tētahi whakatauki e whakahuatia ana e Ngāti Porou ko nga 
kupu a Te Whakatihi[207], 


E nui e te whakahere e tau e Tāmaiwaho.'

Kaore a Te Whakatihi i mārama ki te kōrero, arā, ki tōna iwi; 
he reo ngau. He 'e' ki a ia nga mea katoa. Na Mohi Turei i tuku ki Te 
Pīpīwharauroa te tononga a Te Whakatihi ki nga mihinare kia iriiritia ia. I kii 
atu ia ki te mihinare: 'E haere mai e au, e pīrangi e au te iriiri, e whakapono 
hoki e au e Ihu Karaiti. E pai e te whakapono e Ihu Karaiti, e takoto noa e au e 
nāianei e te paenga e taku māra o Te Pirahirahi[208], e kore e wehi, e 
kore e aha.'

I puta he raruraru i waenganui i a Ngāti Horowai me Ngāti Puai 
mo Maungawhio, he taunga hāpuku kei waho o Waiapu. I whakaritea ma te komiti e 
uiui taua raruraru. Ko te Whakatihi tētahi o te komiti. I tū 



te hui ki Te Korotere he kāinga no Ngāti Horowai. I te taenga 
ki te marae o te hui ka mātakitaki te komiti ki a Ngāti Horowai, e takatū ana ki 
te patu kai, ki te mahi kai ma te komiti; tēnā ko Ngāti Puai waimate marire e 
whata ana te kai, kua hipoki noake te atarangi o te hinga. Ko te karangatanga o 
Te Whakatihi,

'E, e! E Nui e whakahere, e tau e Tāmaiwaho'[209]

Ko Tamaiwaho, he atua, e tau ai e pai mai ai, ma te nui o nga 
kai o te whakahere. I te whakataunga o te raruraru arohaina ana e nga atua ko te 
taha nāna nei nga poaka mōmona.

I whakahopu a Te Whetu Tāwere[210], te rangatira o Ngāti 
Puai, na te Whakatihi taua whakatau, ko tōna riringa ka mau ki te huata hei wero 
i a Te Whakatihi. Kei te tupeke a Te Whetu Tāwere, kei te noho tonu ia a 
Tāmaiwaho me te karanga: 'E ta, e ta! E wetiweti e to rākau. E mate e au e 
tangihia, e nehua; e mate e koe, e taona, e kainga.

Ki te tautohetohe te Pākehā mo te riihi whenua, ka pepeha a 
Ngāti Porou; 'E nui e, te whakahere, e tau e Tāmaiwaho,' arā, ko te Pākehā nui 
tana moni, mōna te whenua. He tikanga na ētahi Pākehā, a, na ētahi Maori, ko te 
tangata nui te moni, nui te whenua, ma tēnā a rātau tamāhine.



Reweti T Kohere

Te Toa Takitini nama 63, Noema 1926. Whārangi 491.

[207]Te Whakatihi. He rangatira no Ngāti-Porou. Ko te tuakana o Te 
Kapowhetu, he kōrero nei tāna kei tēnei wāhi.

[208]He māra e tata ana ki Te Araroa, kaore i riro i nga uri a Te 
Whakatihi.

[209]Kua whakamaumaharatia enei kupu ki roto o nga whakatauki.

[210]Te Whetu: Tētahi o nga tino rangatira o Ngāti Porou.



He Take Huhua, He kōrero Huhua

Ka whānau rā tana tamaiti i huaina nei ko Tuwhakairiora, i 
tohia nei, mai rānō i tōna kopū, mo te ngaki i te mate o tana pāpā o Poroumata, 
ka whakakupuria e Te Ataakura. Ka tanumia te ewe[211], kiia iho te wāhi i 
tāpukea ai, 'Ko Te Ewe o Tuwhakairiora.' Ka mahia e nga tohunga te tamaiti ki a 
rātau karakia whakanihoniho[212], karakia whangawhangai, karakia Iho i 
taua tama rā me ērā atu karakia.

Ka tipu, ka pakeke me te whakarongo tonu ki nga tohunga mahi i 
a ia e kōrero tonu ana i te whakatauki a tōna kōkā. Kua uru ia ki nga whakawai 
riri, kua pā i a ia te tangata. Kua uru tonu ia ki nga whawhaitanga nui, kua 
puta tonu ia ki te kainga ahi, kua okooko i nga rākau o te tūtakitanga o nga 
motumotu. Kua hinga te parekura nui, ko 

Paengatoitoi. Kua haere ōna rongo toa, kua mōhio ia ki te tohu 
toa o te riri e hinga ai te hoariri. Kātahi ia ka poroaki iho ki te iwi, 'Hai 
konei ka haere au ki te whakatauki a tōku kōkā, e kōrerotia nei, e rongo nei au; 
nōku pea e takatakahi ana i roto i a ia.' Kua mōhio te iwi ko te mate o tōna 
tipuna o Poroumata e haerea nei e Tuwhakairiora. Ka mea te iwi kia nui te ope 
hei kawe i a ia ki te mate o tōna tipuna o Poroumata. Ka kiia e ia, 'Kāti, ko au 
anake e haere. Tēnā ōna iwi hai kawe i a au.'

Ka haramai a Tuwhakairiora ko ia anake. Tērā nga rongo ātaahua 
o nga tamāhine a Te Aotaki, o Ruataupare rāua ko Auahikoata, kua hau noa atu ki 
Opotiki[213] . Ka tae mai ia ki te ngutuawa o Wharekahika, ko nga wāhine 
rā e kohi pipi ana, ma nga tamariki wāhine, o rāua hoa, e noho ana i te taha o 
te ahi, me nga kākahu e pūkai ana. Ka pātai ia ki nga tamariki rā. Te kīanga mai 
ko Ruataupare rāua ko Auahikoata, ka mahara ia ki nga rongo kua puta atu rā o 
nga wāhine nei. Kua eke ia ki runga o nga kākahu noho ai. Kai te riri mai nga 
tamariki rā, kai te titiro mai a Ruataupare rāua ko te taina. Na wai rā, ka tū a 
Tuwhakairiora ki runga ka haere hoki. Ka haramai te tokorua ka purupuru i o rāua 
kākahu ki Nukutaharua. Tae noa ki te pekanga, peka tonu hoki ia, tae noa ki te 
pā ki Te Rāhui. Ko te pā tēnei no Uenuku te Whana. Kua mōhio kē mai ia ko te pā 
i runga i te aromaunga, no Te Aotaki pā, arā a Tokumapuhia. Ka mārō tonu nga 
wāhine nei, ka aru tonu hoki a Tuwhakairiora. Ka kaha te haere a nga wāhine kia 
wawe te tae ki to rāua pāpā, ka āta haere atu hoki te manuhiri. kōrero atu ana 
rāua ki to rāua pāpā ki nga tohu o te rangatira me nga tohu o te toa, ka ui mai 
ia, 'kei whea te tangata na?' Ka kii atu rāua.

'Ina tonu kai te whai mai ia.' Ka ui mai anō ia, 'kaore ia i 
karangatia e te pā i waho rā na?' Ka kii atu anō rāua, 'Kaore.' Ka hotu te 
mauri[214] o Te Aotaki, ka aumanawa, 'E, i tēnā pea ia ko tō kōrua 
tungāne ko Tuwhakairiora.' Ka whakatauki ia i konei ka mea:- 


Kāti rā tukua mai ki a au ki a Hikurangi,[215]ki te maunga e tauria e te huka.'

Ka kii ki nga tamāhine, 'Rākai i a kōrua, ka 
whanatu[216] ki te karanga i tō kōrua tungāne[217].' Kua mōhio ia 
na tōna pūmanawatanga i whakaatu ko Tuwhakairiora tēnei, ko te tama a Te 
Ataakura, kua puta noa mai hoki nga rongo kei te haere mai. Ka tū nga tamāhine 
me to rāua kōkā me Hinemaurea ki te taha tonga o te marae, ko ia ki tētahi

taha, ka pōwhiritia te ope. Kai te titiro te iwi ki nga tohu o 
te rangatira, o te toa, ki te tākōtuku, ki te pare kārearea, apititia ai, poua 
au ki te upoko, me te kākahu paepaeroa[218], uhia iho te mahiti me te 
taiaha ākura ki te ringa. Ka whakatika atu a Te Aotaki ka mau ki te pakihiwi 
mauī ka numia ki te pakitara o waho o te whare, ka heke atu rāua ki te wai rere, 
ka tohia a Tuwhakairiora. Ka mutu nga karakia a Te Aotaki ka werohia e ia a 
Rangipōpō[219], kihai i roa ka kii te reo o te whaitiri 
paorangi[220]ki nga iwi i te taha hauāuru o Pukeāmaru[221], 
puta noa ki nga iwi i roto o Wharekahika me nga iwi o te taha moana, i 
Taungaihe, i Owhiunga na tini o te Tutua. Kai te tū tonu rāua, ka karanga anō ia 
ki a Rangipōpō; 'E Pou, e Pou, e Pou, whakaaraara, whakaaraara, whakaaturia, to 
mokopuna, e tangi. Ka huri te tangi o nga whaitiri ki te taha tonga o Pukeāmaru 
ki runga ki te pā ki Puketapu, ki Kotare, ki Te Rangihuanoa, ki Tarapahure, ki 
Totaratawhiti, ki Okauwharetoa, me ērā atu pā. Kai te tū tonu a Te Aotaki rāua 
ko Tuwhakairiora. Ka kii te waha o te whaitiri tuatahi o Haruru ki te 
rangi[222], kei te whakarongo katoa nga pā rā. Ka mutu tērā ka kii anō 
te waha tuarua o nga whaitiri o Whetuki ki te rangi, ki runga anō ki nga pā. Ka 
mutu tērā, ka kii anō te waha o te whaitiri, tuatoru, o Ueue ki te rangi. Kei 
tēnei ka kii nga rangatira me nga iwi o roto o nga pā. 'Ehara te whakararu e 
wāwāhi nei a Te Aotaki i tōna maunga i a Pukeāmaru, āpōpō tāua te rongo ai i te 
kōrero.'

Ka mutu nga karakia katoa a Te Aotaki ka hoki rāua, tae atu kua 
rite nga kai ki runga ki te takotoranga i kainga i waho, ka whakaritea he 
tohunga hei whāngai i a Tuwhakairiora. Ka mutu ka tomo ki te whare. Ko te moenga 
o Ruataupare kei raro iho o te mataaho, ka tau ia ki te tuarongo moe ai ka waiho 
te moenga mo Tuwhakairiora. Ka whakatika a Ruataupare, ka moea a Tuwhakairiora, 
ka puta mai ki waho nga rangatira nunui o Ngāti Porou.



Mohi Turei

Rangitukia

East Coast



He whakamārama: Ko tēnei ingoa mo te kōrero nei na 
Reweti Kohere engari ko tōna ake ingoa i roto o Te Pīpīwhārauroa nama 129, 
Tihema 1908. Whārangi 2, ko 'Tuwhakairiora'. Ko aua kōrero hoki na Reweti i 
whakarāpopoto.—Nga Etita

[211]Ewe: Ko te whenua o te tamaiti whānau hou. Ki te Pākehā he 
placenta.

[212]Whakanihoniho: Whangawhangai me te whakatipu tamariki.

[213]Ki Opotiki: I te kōhurutanga a Ngati Ruanuku o Ngamoe, i a 
Poroumata, ka rere a Te Ataakura rāua ko tana tane ki Opotiki, ko Tuwhakairiora, 
he tipuna no Ngati Porou, no Opotiki.

[214]Mauri: Ara ko te manawa. Ko te tino tikanga o tēnei kupu ko 
te piki o te kaha i roto i te tangata.

[215]Hikurangi: Ko te maunga teitei tēnei Ko te teitei, e 5060 
putu. He tikinga na te Maori te tapa i nga rangatira Maori ki nga maunga teitei. 
He tino rangatira nui a Te Aotaki, tuku iho ki tana tamāhine ki a Ruataupare he 
wāhine nui anō. I te kitenga o Ruataupare kua hīpōkina e te mana o tana tāne 
tōna mana, ka whakarērea e ia, noho rawa atu i Tokomaru, ā, e karangatia ana 
tērā hapū ko te Whānau a Ruataupare. I te tau 1935 i a au e hūrapa noa ana i te 
pouri i te mamae o te ngākau, i te ahiahi ka toro au ki te whare nui i Kokohinau 
i Te Teko, ka hura ake aku kanohi ka kite au i te ingoa o taua whare, ko 
Ruataupare. Mariri ana te pouri, te mokemoke.

[216]Whanatu, a, arā, haere atu, whanake, arā haere ake.

[217]Tungāne, arā tungāne. Te mea tāne tēnei.

[218]Paepaeroa, ko te kahu Maori, a, he tāniko nga taha, ko te 
māhiti he kahu huru kuri.

[219]Rangipōpō, ko te whatiri.

[220]Paorangi: Ara,haruru haere, warowaro.

[221]Pukeāmaru Ko te taukahiki teitei ki te tonga o Wharekahika.

[222]Haruru o te Rangi: Ko te ingoa whaitiri nei kei runga tonu i 
te tangi a te whaitiri, arā he haruru, he whetuki, arā he wiriwiri, he nene, arā 
he kapakapa.





Ko nga kōrero ēnei a Kāpene Kuki:-

Mane 9, 1769. Ka tau te kaipuke[223] ki te taha 
rāwhiti o te awa[224]. I muri iho ka haere ahau me tētahi o mātou ki 
uta, i ū atu mātou ki te taha rāwhiti o te awa[225]. Ko nga Maori i tērā 
taha o te awa. Ko taku hiahia he kōrero ki nga Maori no konei, ka whakahaua e 
ahau te poti iti hei hoe i ahau ki tētahi taha o te awa. To mātou ūnga atu ka 
omaoma nga Maori, kātahi ahau ka haere me ētahi anō ki nga whare e toru rau iari 
te tawhiti atu. Kāhore i roa to mātou haerenga atu ka puta mai tokowhā nga 
tāngata i rō ngahere i tarawāhi o te awa iti[226] ko ta rātou oma mai he 
tango i taku poti iti i roto i te awa. Ko nga tāngata i te poti rahi i kite mai 
kai ko tonu atu hoki rātau. Katahi ka pūhia mai e rātau hei whakamataku kau heoi 
ka haere tonu rātau, ko te poti iti kei roto i te awa e hoe ana ki te moana, ko 
nga Maori kei tahaki e whai

ana.Kātahi ka pūhia mai ka hinga tētahi o rātou e mea ana ki te 
maka i tana tao ki te poti iti. Ka mataku ētahi ka tū, ka tōia atu tētahi o 
rātou ki uta atu, kātahi ka whakarērea, ka haere. I te rongonga i nga pū ka hoki 
mātou ki nga poti, i tae rawa ahau ki te titiro i te Maori i mate, ka hoki mātou 
ki te kaipuke. I te ata ka kite mātou i te nui o te tangata i tāwāhi o te awa, 
ka hoe ahau, a Tūpaea[227] me ētahi tokorua ki uta, i muri iho ka ū mai 
nga tāngata mau pū i runga i te poti rahi. Ka whakatūngia rātou e ahau i te one, 
ka haere atu māua ko Tūpaea ki te awa ki te kōrero ki nga Maori i tāwāhi o te 
awa. Ka kōrero atu a Tūpaea ka kata mai rātou me te rūrū mai anō i a rātou 
rākau. No muri iho ka mōhio mai rātou ki a māua kōrero, ka kau mai ētahi e rua 
tekau pea me a rātou patu anō. Ka hoatu e mātou he taonga ma rātou katoa engari 
kāhore i tatū to rātou hiahia. Kātahi ka tīmata ta rātou kapokapo i a mātou mea. 
Ka riro te hoari a Kirini, ka karanga atu au kia pūhia. I konei ka kau rātou ki 
te toka[228] i waenganui o te awa, ko ētahi i hoki mai anō ki te tiki mai 
i nga patu a nga mea i tū, ka whakawhiti ki tāwāhi me te tō anō i nga mea i tū i 
te hoata.



Pine Tamahori

Kakariki



He whakamārama: Me tango mai ēnei kōrero i te roanga ake 
o nga kōrero a Pine Tamahori i Te Pīpīwharauroa nama 103, Oketopa 1906. Whārangi 
7. Ko te ingoa ake ko 'Kāpene Kuki'.—Nga Etita

[223]Kaipuke, ko te Endeavour te ingoa.

[224]Te Awa, ko Tūranganui tēnei, ko ōna peka nei ko Waimatā, ko 
Taruheru.

[225]Taha rāwhiti arā ko Waikahua, kei konei te kōhatu 
whakamaharatanga ki a Kāpene Kuki.

[226]Te awa iti, ko Waikanae tēnei e puta nei ki Tūranganui.

[227]Tupaea, he Maori no Tahiti, i mauria mai e Kāpene Kuki hei 
reo mōna ki nga Maori o nga moutere huhua o te Moana nui ā Kiwa.

[228]Toka, ko Toka a Taiau tēnei, he rohe nui i waenganui o nga 
iwi. E ai te kōrero ko te rohe tēnei o Ngāti Porou ki te tonga. He ana taniwha, 
na te Pākehā i tukituki kia wātea ai te huarahi kaipuke. E kii ana nga Maori na 
te raweketanga i te taniwha i kore ai e tōtika te wahapū o Tūranga.



I nga kōrero a Kāpene Kuki i tana ūnga ki Tūranganui i te tau 
1769 i puta āna kupu mo tētahi rangatira nui whakaharahara, ko Te Ratu te ingoa. 
Kaore tēnei rangatira i mōhiotia e Ngāti Porou arā e Te Kani a Takirau. I 
tuhituhi tētahi tangata ki Te Pīpīwharauroa, i mea ake ko tēnei 'Ratu' ehara i 
ta Ika Whaingata. Ko taua 'Ratu' ko te mokopuna kē a Te Aringa i Waho, ko tōna 
pā ko Titirangi. Ko tērā Ratu i noho ki roto o Tūranga, ko taku e whakahua ake 
nei i noho tonu ki Titirangi[229]

Kaati i te uinga a Kāpene Kuki ki te rangatira o te whenua e 
kore a Marukawiti e tuhi kē ki roto o Tūranga engari tērā e tuhi tata tonu ake 
ki Titirangi, ki te pā tata ki te pūwaha o Tūranganui ki te wāhi hoki i ū ai te 
waka o Kāpene Kuki. I runga i nga kōrero a Kāpene Kuki e mārama ana i heke iho i 
Titirangi ētahi o nga tāngata i riri rā ki a ia. Me āta whakataki atu e au te 
whakapapa o taku Ratu i rongo ai au ki ōku kaumātua.

Na Tauwheoro ko Hokinga, ko Rangikuatipu, ko Kuriwahanui. Ta 
Hokinga i te ao nei ko Pera Hāronga, ta Kuriwahanui ko Heni Materoa arā ko Lady 
Carroll. Me whakaheke e au ko to Rangikuatipu kāwai.

Rangikuatipu

Te Aringa i Waho

Kiriparawera

Parahako

Ratu

Tukuwai

Te Keepa Te Turuki

Marara

Heta Te Kani

Hinehou

E rua nga pā o Te Aringa i Waho, ko Titirangi ko Wairangi te 
ata; tuku iho ki tana uri ki a Te Ratu ka noho anō ki Titirangi. No te tau 1769 
ka ū a Kāpene Kuki ki Tūranga, ā, tae mai ki tēnei tau ka 138 nga tau, a, ki 
tōku whakaaro e rite ana ēnei tau ki te wā ora ai a Te Ratu o Parahako. He hē 
ana nga kōrero i tuhi atu ai au hei whakahāngai kia takoto tika ai nga kōrero.

Heoi anō

Keita Kenana arā Waere[230]

Te Pīpīwharauroa, 1907.



He whakamārama tuatahi: I te pukapuka a Mrs. Douglas 
Blair, i huaina nei ko, 'The Land of Toi,' i kiia ko ta Te Ikawhainga te Ratu te 
rangatira i whakahuatia rā e Kāpene Kuki. I kii taua wāhine na Te Kawhe, (Goffe) 
kaiwhakamaori, ana kōrero. I kitea pea e Te Kawhe i Te Pīpīwharauroa. Reweti T 
Kohere

He whakamārama tuarua: Ko tēnei ingoa mo te kōrero nei 
na Reweti Kohere ēngari ko tōna ake ingoa, i roto o Te Pīpīwharauroa nama 113, 
Akuhata 1907. Whārangi 2, 'Ko Nga kōrero o Kāpene Kuki'. Ko nga kōrero hoki kei 
te mau tonu ki ta Keita i tuhi rā.—Nga Etita

[229]Titirangi: Ko te puke i te pūwaha o Tūranganui, i runga ake o 
Kaiti.

[230]Keita Waere: He tuahine no Wi Pere, he uri āna kei te ao. Ko 
Keita Waere, ko Riparata Kahutia te Pimia Ata, he wāhine pūkōrero, i whakaakona 
ki te whare wānanga.

Ki te Etita o Te Pīpīwharauroa.



Tēnā koe, Mehemea e pai ana ēnei kōrero mo Te Pīpī, kāti utaina 
ki nga wāhi wātea o to Manu, hei titiro ma nga hoa aroha i tawhiti. Tēnei te 
hokinga whakamuri no nga whakaaro ki nga wā o mua pā tonu mai hei āwangawanga mo 
te ngākau koia i oho ake ai te ngākau aroha. Engari he kōrero roa, otirā ko taku 
hiahia me tapahi kia poto. Me pēnei noa te tīmatatanga mo te kōrero nei.

Ko Makoare Tuatai me Henare Nihoniho, (pāpā o Tuta Nihoniho) me 
ētahi atu o nga matangohi[231]
 o te taha Kāwanatanga, i hinga i te 
whawhai tuatahi ki te Hauhau o roto o Waiapu, i te parekura ki Mangaone i a 
Hūrae, 1865.

Ko Aperahama Tapatu, te matangohi o te taha Kāwanatanga i hinga 
i te whawhai tuatahi ki te Hauhau o waenganui o Tokomaru me Uawa. I hinga tonu 
ia ki mua o te kōkiri i horo ai a Tahutahupo pā i a Akuhata, 1865.

Ko Poihipi Rangiwaha, te matangohi o te taha Kāwanatanga i 
hinga i te whawhai tuatahi ki te Hauhau o roto o Tūranga, i te whawhai ki 
Waerenga a Hika pā. Ko Wiremu Keiha i taotū i taua wā tonu i hinga ai a Poihipi, 
a, no taua wā anō ka hinga ētahi o nga hōia 




Pākehā a Kapene Wirihana[232], a, ko ia i taotū i a 
Noema 1865.

Ko Rawiri Hikarukutai te matangohi arā, ko ia me te nui atu o 
Ngāti Kahungunu o te taha Kāwanatanga, i hinga i te whawhai tuatahi ki te Hauhau 
o roto o Te Wairoa, ko Ihaka Whaanga i taotū, i te parekura i Te Kopuni i a 
Hanuere 1866.

Ko ēnei tūpāpaku hei okiokinga mo te kōrero nei. Ko aua tāngata 
kua kōrerotia ake nei ko ētahi tonu o nga rangatira o nga hapū o roto o Ngāti 
Porou, a, i hinga tonu rātou i roto i nga ope hōia a Meiha Ropata i aua whawhai 
kua kōrerotia nei. He tangata toa, he tino piripono ki a Kuini Wikitōria me ana 
ture, he kaihāpai no te whakapono. I te wā o aua whawhai kaore he moni utu mo 
nga hōia Maori. No te tau 1868 no nga whawhai ki a Te Kooti, kātahi anō ka utua 
nga hōia Maori ki te moni, e toru hereni me te ono kapa mo te rā, me te kai.

Ko te pūtake o te whawhai o te tau[233]
 1865, mo te 
kōhurutanga o te Wakana ki Opotiki e te Hauhau o Opotiki me Taranaki ki Waiapu. 
No taua wā ka ara te pakanga tuatahi i mate ai nga rangatira kua kōrerotia nei. 
I tū a Ngāti Porou ki te pēhi i te kino, ki te hāpai hoki i te mana o te Kuini. 
No nga tau o muri mai ka mau e Kereopa i a Ngāti Porou: te hopu ora, a, hoatu 
ana ki te ringa o te ture. Kātahi ka rite te peruperu a Ngāti Porou: ko tōna 
matarākau[234]
 tēnā hei whakahau i ōna hōia:-

Kāti ka mārama pea ki a tātau te kaupapa o te matenga o ēnei 
rangatira nui. I maringi o rātou toto ki te pakanga mo te mana o te 
Kuini,[237]
 a, ko rātou te wairākau o te pakanga i hinga ai te kino, i 
tau ai te rā rangimarie me te pai ki te tangata, ki te whenua, ki te koroni 
katoa.

E hoa ma, e aku hoa, me titiro mai ki ta tātau kōrero. I te mea 
kua 



puta te whakaaro a te Kāwanatanga ki nga hōia i uru ki ana 
whawhai o mua, he mea tino mārama kē atu tēnei take hei putanga aroha ma te 
Kāwanatanga ki nga uri o aua rangatira inaianei anō i te wā e ora ana ētahi o 
nga uri. Ma te Kāwanatanga anō hoki e whakatū he pōhatu[238]
 kia kotahi 
ki te wāhi kei reira e tāpuke ana aua rangatira. No te mea ko aua tūpāpaku kua 
kohia mai o rātou wheua, i nga wāhi i tanumia ai, ā, kua huia ki te urupā kotahi 
i Makarika, e tata ana ki Waipiro i mua i te wā o te tau 1870-71 rānei. Kaati i 
konei.



Paratene Ngata

He hōia i roto i aua whawhai.

Te Pīpīwharauroa, 1911.



He whakamārama: Ko te ingoa mo te kōrero nei na Reweti 
Kohere ēngari ko tōna ake ingoa i roto o Te Pīpīwharauroa nama 157, Mei 1911. 
Whārangi 9, ko 'Nga Whawhai A Te Hauhau'. Ko nga kōrero kei te mau tonu ki ta 
Paratene Ngata i tuhi rā.—Nga Etita

[231]Matangohi: Ko te tangata tuatahi ki te mate i te pakanga; ko 
tētahi kupu anā he mataika.

[232]Kapene Wirihana: I kōhurutia e Te Kooti ki Tūranga i te tau 
1868. I taotū tōna hoa wāhine, i ora ai na tana tamaiti iti i whangai ki te hua 
manu.

[233]Te Wakana, ko Rev, C. S. Volkner, he mihinare no te Hāhi o 
Ingarangi, Na Kereopa i kai nga whatu, i kiia ai hoki a Kereopa ko Kai-whatu.

[234]Matarākau. He karakia mo nga rākau kia pai te patu tangata.

[235]Te Waru, ko te wā kore kai o te tau, i te mea kaore anō kia 
pakari nga kai moata huahua.

[236]Hikurangi, ko te maunga tino teitei o Ngati-Porou, e 5000 
putu te teitei. He whakatauki, 'Ko Hikurangi te maunga, ko Waiapu te awa, ko 
Ngati-Porou te iwi.' Ko wai ra te tangata? Ki au nei ko te Rangitawaea te 
tangata, ināhoki ka tauria a Hikurangi e te huka ka pepehatia, 'Ka rukuruku a Te 
Rangitawaea i ōna kākahu rīnena.' Ina anō tētahi, 'Ehara a Hikurangi i te maunga 
haere.' he wero titaha pea tēnei kōrero mo Taranaki Maunga i paheke atu nei i 
Taupo i runga i te pāmamae.

[237]Wairākau, ko te tino tikanga o tēnei kupu mo nga mea kei te 
whakamōmona i te whenua kia kaha ai te tipu o te kai.

[238]Pōhatu(Kōhatu): I ui mai tētahi tamaiti kaumātua o Te Aute ki 
a au, 'he aha te kiko ki to tipuna, o tōna piripono ki te Kuini i nga ra o te 
pakanga? Heoi anō rā te kōhatu whakamaharatanga.' Ko taku whakautu tēnei, 'Kore 
rawa atu, kaore he kōhatu whakamaharatanga.' He tokomaha nga rangatira piripono 
kei te takoto noaiho kāhore he kōhatu. E koro, Paratene, tata ki te 40 nga tau i 
tū ai koe hei Kawanatanga a, he aha koe i kore ai e whakatūtū kōhatu mo o tātau 





rangatira piripono e tiraha noa rā? Ko te kōrero a Paratene 
Ngata ko te take o te whawhai ki Te Tairāwhiti ko te Kōhurutanga o Te Wakana. He 
tika anō tēnei ēngari ko te tino take o nga whawhai ki Waikato ki Tauranga ki Te 
Tairāwhiti, me te riri ki Waitara i nga tau. I kii tētahi rangatira o Ngātiawa, 
'kua tahuna e te Pākehā he ahi ki te rarauhe a kua heke nga wai o o mātou kanohi 
ki roto o te awa.' I te hui nui i Waitara, i taua wa i whai kupu ratau a ki a Te 
Hemana, 'Waitara, Waitara, ko koe tēnei, kawera nei i te ahi a, wera ana te motu 
katoa.' Ka tika hoki. Na te whawhai ki Waitara ka ngau nga ahi ki te whenua e 
riro nei e riro nei. Kua kitea inaianei ahakoa te moni £5,000 i te tau mo ake 
tonu atu, waihoki i te ea, kua kitea nei ko te Pākehā i hē ā, ko te Maori i 
tika. Na reira e mōhiotia kei te hē te murunga o nga whenua Maori ā,he tika nei 
ta rātou whawhaitanga. Me kii ko te whawhai ki Waitara na nga Iwi Maori katoa.

Tēnā koa tuku atu nga kupu nei, he tautoko i te whakamārama a 
Nikora Tautau mo te pātai a Te WaakaTe Rānui o Ruatoki. Tērā pea ka kite iho ia 
i te whakahoki a Nikora i te Pīpī o Tihema tata nei. Koia na e Te Waaka ki oku 
nei kaumātua te Maori, he ingoa tonu tēnā no mua iho, me te Pakepakeha no te 
Turehu, ko te reo he hoiho he kihi. Kaati kei roa noa.

Ko te ingoa Pākehā na te Maori tēnā ingoa i hua, he pēnā me ta 
Nikora e whakamārama na ki ta o konei kaumātua kōrero. Ko ēnei rā ko Tihema, ko 
Hanuere, ko Pepuere, ki ta rātou whakamoe tau[239]
, arā whakapapa tau, ko 
'Rukiterangi ka tau ki raro.' Ka hua nga kai o te whenua, o te wai maori, o te 
moana. Ka tae ki ōna pō anō, he tangaroa, ko Whaitiripapa te ingoa, ka tirohia 
nga tohu o te marino, o te haukore. I te atapō, kaore anō kia toko nga 
kawainga[240] o ata ka mānu koi kaha ana te hau tuawhenua arā te Taraki. 
Ka rere, ao rawa i te ata, ka tae ki te tahora[241], ka mānu ka tukua nga 
punga, ka hī i te ika, i te tarakihi. Ka morunga rawa mai te rā ka kitea atu 
tētahi waka e hoe mai ana, i ahu mai i waho i tawhiti. He roa te waka, he 
tokomaha noa atu nga tāngata ki te hoe i tētahi taha i tētahi taha me nga kapa 
tāngata anō o waenganui, me te tangata hautū anō e tū ana me te tangata anō o te 
kei e tū ana. Tika tonu mai ki to rātou waka Maori e tau nei. Ka wehi nga 
tāngata nei ka mahara he waka taua, me te mahara anō kaore a konei e hoe ana i 
te waka taua. Ka mānu mai te waka rā, ka uta nga tāngata i nga hoe ki runga. Ka 
noho te kaihautū me te tangata o te tā[242]
, ka tū te tangata o te ihu, 
ka tukua te punga. Ka whakapae te mānu mai

ka rite ki to rātou. Ka kitea atu te roa o nga waka nei me te 
tokomaha me nga tāngata anō o waenganui. Kei te mahi nga mea i nga taha i a 
rātou aho. Kei te mounu, kei te maka ki te moana. He rite tonu te hutinga, e 
whā, e rima, e ono, ki runga ki nga matau o te aho, pērā tonu tētahi taha. Kua 
kore te wehi o te waka o nga Maori nei, kua ngahau atu ki te mau o te ika, ki te 
huti a nga tāngata katoa o te waka rā. Ka kii te tangata o te ta kia hūtia to 
rātou punga, ka hoe rātou ki reira ki te wāhi e kapakapa ana te kai a te 
tarakihi. E hoe atu ana rātou kei te pōkai te iwi rā i a rātou aho. Ka mānu te 
waka tangata Maori nei ka titiro atu ki te āhua o te tangata, rerekē. Ka tū te 
tangata o te ihu o te waka rā ki te huti i te punga, ka mau katoa nga tāngata i 
waenganui ki te taura matua, ka kii katoa te waha o nga tāngata o runga o te 
waka. I pēnei nga kupu i te hutinga:-

Kua eke te punga, kua mau nga hoe, kua kori katoa kua kōrero i 
to rātou reo. I pēnei te āhua ki ta rātou whakarongo atu:-

Ka tino kitea atū hoki te āhua o nga tāngata: he urukehu, he 
pūnehunehu, he mā, he mā kōrako, he whero tākou, pērā tonu te āhua o nga kanohi. 
Kua huri te ihu o te waka, kua ahu atu anō ma tōna hoenga mai rā. Kei runga anō 
te kaihautū e tū ana me te tangata o te tā. Kihai i roa kua maiangi noa ake ki 
runga o te moana, kei te hoe noaiho te iwi rā i runga o te takiwā, ngaro atu ana 
ki roto i te ao kapua. Ka mōhio nga Maori nei he Turehu, he Patupaiarehe, he 
Aparangi[243]
, he Atua Kahukahu Kōwhiowhio. He maha nga kitenga i mua 
atu, i muri mai, e mau nei anō nga haka a taua iwi atua, huaina iho te ingoa o 
te wāhi i haka ai, 'Ko te Haka a te Atua.'

No mua noa atu tērā kitenga i te waka i te taenga mai o te 
kaipuke o Kapene Kuki ka titiro atu nga koroua me nga kuia, ka karanga, 'He 
motū, he motū rere mai no tawhiti, ina e tere mai nei.' Ka titiro atu ki nga 
hēra, ka karanga. 'Aha haa, me he kapua i te rangi nga rā o te motū e tere mai 
nei.' No te tukunga o nga hēra, no te riwhitanga, ka titiro atu ki nga rewa; 
arā, ki nga maihi me nga kurupae, me nga rikini, 




ka karanga anō, 'E, i me he uru rākau tonu no tahaki hikitia ai 
ki te moana te motu tere e tū mai nei.'



Na Mohi Turei

Rangitukia

East Coast



He whakamārama: Ko te ingoa mo tēnei kōrero na Reweti 
Kohere ēngari ko tōna ake ingoa i roto o Te Pīpīwharauroa nama 153, Hanuere 
1911. Whārangi 4, ko 'He Aha Tātou i Kiia Ai He Maori'. I tangohia mai ēnei 
kōrero i te roanga ake o nga tuhinga a Mohi Turei.—Nga Etita

[239]Whakamoe tau: Te whakamārama tēnei a nga mātua mo tēnei wā o 
te puta o te kai.

[240]Kawainga: Nga tohu ēnei o te ata.

[241]Tahora: Ko te moana nui kei reira tēnei te tarakihi engari ko 
te tino tikanga o tēnei kupu no te whenua tonu.

[242]Tangata ta: Ehara i te tangata tata ki te wai engari ko te 
āhua ko te tangata e tū mai rā i te urungi o te waka.

[243]Aparangi: He atua whiro arā he kino, he pērā anō te āhua o te 
Kahukahu Kōwhiowhio: Ko ētahi tikanga anō o te aparangi, he ope rangatira, he 
tira kahurangi.





Ko tēnei manu ko te kuaka ko ia anake tōna āhua: he roroa nga 
waewae, me nga ngutu hoki. E toru nga hua kuaka. He karoro he kura, he kakao. 
Otirā ki te tauhou, kaore tētahi kuaka i rerekē i tētahi, ma te tangata anake e 
matatau ana ki te kuaka, e wkakamārama ki te tauhou, tērā ia e kii koia anō e 
tau nga wehenga ingoa o te kuaka, Kāti me whakamārama atu ki nga tauhou:-

Tuatahi, ko te karoro. Ko tōna uma katoa he mā nga huruhuru. Ko 
nga parirau me te tuara i rite anō ki o ērā atu. Mehemea ki te tino mōmona, me 
tango nga huruhuru ka wēti ai, e tata ana tōna taimaha ki te toru me te hawhe 
pauna, ki te wha pauna rānei,

Tuarua, mo te kura. Ko nga huruhuru o te uma me te kōpu he 
whero (he kura), ki te wētitia, tērā e tata te taimaha ki te rua pauna, ki te 
rua me te hawhe pauna rānei. Ahakoa ma te kanohi e titiro ka kitea te nuinga ake 
o te karoro i te kura, te rerekē hoki o nga huruhuru o tētahi

i o tētahi, e rerekē ana anō hoki ina wētitia.

Tuatoru, he kakao. Ko nga huruhuru o tōna tinana katoa i rite 
ki o nga parirau ma nga tuara o te karoro, o te kura. Kāhore te kupu mōmona e 
eke ki runga ki te kakao, notemea kāhore ōna wā mōmona ina ki te wētitia. Ka 
mārama pea te manu nei. He kuaka te ingoa iwi, he karoro, he kura, he kakao, nga 
ingoa hapū. Nga wāhi e noho ai te kuaka.

I te wā e iti ana te tai, ka mārara noa atu te noho a te kuaka 
i runga i nga tāhuna i nga take moana, ki te rapu kai, Ta rātou kai he toke no 
nga tāhuna. Ki te kake mai te tai, ka huihui nga kuaka ki te wāhi mutunga e 
ngaro i te tai. Ki te ngaro taua wāhi i te wai, ka rere ki nga wāhi onepū 
muremure ai, kaore he otaota, kaore he aha, ka noho tonu i reira ahakoa pēhea te 
nui o te kāhui, ka tatari kia wātea nga tāhuna i te tai.

Ka kitea te kuaka i nga marama o Hune, o Hūrae o Akuhata, o 
Hepetema, tae noa ki Noema, engari ka tutuki te tai kaore e noho kāhui, noho 
marara ai ki nga tāhuna moana. Hei a Tihema ka tīmata te noho kāhui, hei a 
Hanuere kua kore e noho i nga tahataha moana ua ki te tai, kua rere ki nga mānia 
onepū, a, kua wāti hoki i te tangata. Hei waenganui o nga rā o Noema kua āhua 
mōmona a kua tika hoki mo te patu. Ko te tino mōmonatanga o te kuaka hei 
waenganui o nga rā o Maehe. Ko te whakaaro whakamōmona ai te kuaka kia ora ai 
kia kaha ai mo te hokinga ki Hawaiiki[245]. Ko te kakao kāhore rawa e 
tetere ana, a, kāhore e hoki ki Hawaiki: Ko ēnei pea nga toa, na reira i kore ai 
e hoki.

Ko te wā e ngaro ai te kuaka kei te āhua tonu o te hau. Mehemea 
he tonga te hau, ka timata te wharau[246] i te 24 o nga rā o Mehe, kia 
toru nga rā ka rūpeke katoa. Mehemea he hauraro te hau i te 24 o Maehe kaore e 
wharau. Ma te huri o te hau, kātahi ka whārau, ma te iti rānei o te hau.

Haere ai, wharau ai, te kuaka ki hea? Ki te kōrero a nga 
kaumātua i te mea mārama ina kē te kupu mārama ko tēnei,

'E rere ana ngaro atu i te tirohanga.'

Mo te rere a te Kuaka.

I te kāhui kuaka e noho ana i te tāhuna i ētahi atu wāhi rānei, 
kātahi ka rere katoa te kāhui ka hiki ake ki te takiwa. Ka pēnei me te pīkai pī 
nei te rere me te kake whakarunga, tino tiketike ki runga, kātahi ka mārō te 
rere, kotahi manu ki mua, kotahi ki tētahi taha.

Ki te kite te tangata i te wharautanga o te kuaka, ko te mea 
whakaaroha, i runga i nga kōrero a nga kaumātua e ahu ana ki Hawaiiki ki te 
matāpuna o te Maori, na konei ka nui te aroha. Kāhore anō i kitea he kōhanga, he 
hēki, he pīpī, kuaka.

Te hopukanga i te kuaka.

Ki te kōrero a nga kaumātua, he rārata rawa atu te kuaka i mua, 
inahoki he mea hanga he kupenga ka māhititia ki te rākau, ka meingatia he rākau 
roa hei puritanga. Hei nga tai kī i waenganui pō haoa ai. Kotahi tangata ki te 
mau i te kupenga, kotahi hei mau i te rama, me te ruru anō i te rama. Ki te tata 
atu ki te kāhui kuaka ka whakapau nga tāngata i o rāua kaha ki te oma me te 
rama. Ki te tata atu ki te kāhui kuaka ka whakapau nga tāngata i o rāua kaha ki 
te oma me te whakamura hoki i te ahi. Ka pōrehurehu nga kanohi o te kuaka, kaore 
e mārō te rere, ka hoki mai anō ki te mārama o te ahi. I ētahi haonga e mau ana 
te 100 manu, nuku atu rānei. I tēnei wā nui atu te maka o te kuaka. Ki te rongo 
ki te pū ko tōna rerenga tēnā ahakoa ēhara i te pū mo rātou. Ko te mahi pōkehe o 
te patu i te kuaka ko te whai a te tangata kia pātata atu ia, no hea e tata atu, 
No reira te whakatauki,

'He kuaka mārangaranga.'

Ko te wā pū mo te patu i te kuaka hei nga rā kaha te hau, nui 
te ua. Ki te kaha te hau me te ua e kore e hapa te whiwhi o te tangata i ētahi 
kuaka tini.

Ko te kuaka pea te manu tino reka o nga manu. Ki te hunga kai 
kuaka ki te takoto mai he kuaka, he kukupa rānei, kaore e whātorongia te kukupa. 
Ma te kore kuaka kātahi ka kainga te kukupa. He tohu tēnei, reka ake te kuaka i 
te kukupa ahakoa he manu tino reka te kukupa, arā te kererū.



Na Rev. Makoare Taurere

Te Pīpīwharauroa, 1901.



He whakamārama: Kei te mau tonu ēnei kōrero ki te nuinga 
o nga kupu a Reverend Makoare Taurere [244] i tuhia e ia i Te 
Pīpīwharauroa nama 45, Nowema 1901. Whārangi 1.—Nga Etita

[244]Reverend Makoare Taurere: He minita rongonui no te hāhi 
mihinare.

[245]Hawaiki: Rere ai te kuaka ki Siberia, he whenua no te Rūhia, 
manomano maero te tawhiti. Ko Te Pīpīwharauroa rere ai ki nga moutere huhua o te 
Moana-nui-a-Kiwi.

[246]Wharau: Ka mārama i a Makoare ko te tikanga o tēnei kupu mo 
te haere ki tawhiti arā whakawhiti i te moana. Tirohia ēnei kupu:-Wharau, he 
whare no nga ope haere. He pīpī-wharau-roa, he pīpī arā he manu haere roa.





Kaore he whenua hei rite mo Wharekauri te nui o te tuna. He 
ngaroro te tuna ki tēnei moutere. E pepehatia ana e paheke ana te hoiho i te 
tuna inu whiti whiti i nga hauanga. I mahara au he whakareka kōrero noa iho. Hei 
te notitanga o te Whana Moana he whanga e whā maeko te roa, he wai he rotoko te 
Mauangai i Karewa. Hei te raumati ka mimiti te wai, ka hōpuapua ki nga wāhi e 
takahia ana e te hoiho, ka nui te tuna. Ki te takahia e te hoiho ka hō te hoiho. 
I te whakawhitinga o taku hoa Pākehā i Karewa ka oho tana hoiho i te nui o te 
tuna, ka tupeke, ka taka taku hoa, ko te hoiho ka oma ki tahaki, na te tangata i 
whakahoki mai.

I rongo anō au e kiia ana kei tētahi wai iti e rere ana ki te 
Whanga ko Waipapa te ingoa. Hei nga ahiahi pō, kore hau, ka whakaea te tuna, ka 
tute rora, pēnei me te kahawai e tuku ana ki te ākau.

Ko te mahi nui o te tuna ki Wharekauri ko te tikinga anake, 
ehara te rapu, te patu. Ka mau te tangata ki tana matau, ko te pukunga tonutanga 
ake o te kohuwai he tuna tēnā, e tirou ana ki te matau. E kore e roa kua taumaha 
te pēke.

Ina waipuke te whanga, ka heke te tuna ki te moana i te puaka e 
kiia nei ko te Awa pātiki. Hei te whakahokinga mai a te ngaru ka pae ki 
te ākau tōna tini ki te hoiriiri, kaore e taea te mahi.

Kua kite au e patu ana te tamariki i te tuna hei takaro noa iho 
ma rātou. I nga rā o Te Whiti, e rārangi ana te mano o te tuna ka tukuna ki 
Parihaka.



No nga kōrero a Tipiwhenua

Te Pīpīwharauroa nama 99, Hune 1906. Whārangi 6.

Kōhurutanga o Tāmaiharanui

Ko te take i kōhurutia ai a Tāmaiharanui e Te Rauparaha no te 
kōhurutanga o ōna irāmutu ki Kaiapoi i runga i te tono a Tāmaiharanui kia toro 
atu a Te Pehi rātou ko ētahi o Ngāti Toa ki roto ki te pā. Mo Te Rauparaha i 
tūpato rawa, ā, kihai ia i toro ki te pā. Ehara i a Tāmaiharanui ake i kōhuru i 
a Ngāti Toa me nga irāmutu o Te Rauparaha.

Ko nga kōrero e whai ake nei na Atanatiu Mairangi. I mea ia:-

I te tau 1830 ka tū mai te kaipuke o Kāpene Tuari[247]
ki Kapiti. Ka mea a Te Rauparaha kia tonoa e ia taua kaipuke hei ara mōna ki 
Hakaroa[248], ki te patu i a Tāmaiharanui. Ko Te Kaora[249] tētahi 
Pākehā o runga i taua kaipuke, he taitamariki i noho ki Pēwhairangi i mua atu, 
kua mōhio ki te reo Maori; ko ia te kaiwhakapākehā i nga kupu a Te Rauparaha ki 
a Kāpene Tuari. Ka rere te kaipuke, ka tae ki Te Hakaroa, ka tonoa atu nga 

Pākehā ki te tiki i a Tāmaiharanui. Te taenga atu o nga Pākehā, kihai rawa i 
kōrero ki a Tāmaiharanui he Maori kei runga i taua kaipuke. Te taenga mai o 
Tāmaiharanui ki te kaipuke, heke tonu ki te kāpene, rātou ko tana wāhine me tana 
tamāhine. Kihai a Tāmaiharanui i whai meneti ki te kāpene, ka puta atu a Te 
Rauparaha. Ka mea atu a Te Rauparaha ki a Tāmaiharanui, 'tēnei o kai kei roto i 
te hooru[250] o te kaipuke nei e noho ana; tikina ake, patua hei kai 
māu.' Ka mea mai a Tāmaiharanui ki a Te Rauaparaha, 'Maringa nui[251] 
ahau kia hopu ake i a Te Pehi hei utu mōku, kei mate kau a Panewhai rāua ko Te 
Paewhiti[252], kaore he taki.'

I a Te Rauparaha e kōrero ana i ēnei kupu ki a Tāmaiharanui, 
kihai nga hoa o Te Rauparaha i puta ki te teki[253] o te kaipuke, he 
whakaaro kei kitea mai e nga tāngata o uta. Notemea ka ahiahi pō, kātahi ka puta 
ki runga i te teki o te kaipuke, ka eke hoki ki nga poti, ka haere ki uta. Kihai 
nga tāngata o taua takiwā i mōhio ko te whakaariki[254] tēnei. Whakaeke 
kau ana te taua ki nga pā. E rua nga pā i horo i taua pō, ko Wainui tētahi, ko 
Onawe tētahi, he nui nga tāngata i mate, kihai hoki tētehi tangata i tukua kia 
whakaora i tētehi tangata hei pononga māna; ko nga tāngata katoa i tūpono mai, 
ka patua.

Ka hoki mai taua iwi, me to rātou kaipuke ka riro ora mai a 
Tāmaiharanui[255] rāua ko tana wāhine. Ko ta rāua tamāhine i kōhurutia e 
rāua i runga i te kaipuke i te pō. Te taenga mai ki Kapiti, ka hoatu a 
Tāmaiharanui e Te Rauparaha ki te wāhine a Te Pehi, rāua tahi ko

tana wāhine. I whakamatea ki Waitohu i Otaki.



Atanatiu Kairangi

Te Pīpīwharauroa nama 176, Maehe 1913. Whārangi 4 ki te 8.



He whakamārama: Ko tēnei tuhinga he mea whakapoto na 
Reweti Kohere. Ara atu te roanga o tēnei kōrero kei roto o Te Pīpīwharauroa, ā 
ko te ingoa ake o tēnei kōrero ko Kaiapoi, engari na Reweti i hoatu ko tēnei hei 
ingoa, Te Kōhurutanga o Tāmaiharanui.—Nga Etita

[247]Kāpene Tuari: Captain Stewart. He ingoa nōna a Stewart Island 
arā a Rakiura.

[248]Hakaroa: E kii nei i ēnei rā ko Akaroa.

[249](No corresponding reference)

[250] Hooru: Ki te Pākehā he hold ko te rai o te kaipuke.

[251]Maringa nui arā waimarie.

[252]Paewhiti: Ko Paewhiti, he rangatira no Ngaitahu i patua e Te 
Rauparaha ki Kaikoura.

[253]Teki: Ki te Pākehā he deck.

[254]Whakaariki arā he taua. Ina kitea atu he taua ko te whakaoho 
tēnei i te pā, 'he whakaariki, he whakaariki.'

[255]Tāmaiharanui: He rangatira no Kaitahu.

He tika tonu kia topangia ēnei kōrero whakamīharo mo tēnei 
Pākehā i pokanoa nei tōna aroha ki te Maori, ā, i hiahia ia ki te tuku i a ia 
kia mate mo te iwi Maori. Tērā e maharatia he pōrangi engari hoki ko tana mahi e 
kore e taea e te pōrangi notemea nāna nei i whakaako ko te Ture 
Muru[256]a Timi Kara o te tau 1903. Kaore tēnei Pākehā i rongona i mua 
atu i muri mai rānei o tōna putanga mai i te herehere. Anei na nga kōrero mōna:-

Kua mau tētahi Pākehā o ākarana kei te whare herehere ko tōna 
ingoa ko Wiremu Patihana Aikini (W.P. Aikin). Ko tana mahi he hokohoko hea o nga 
rua koura, arā he broker. Ko tōna hara he tuhinga nāna i tētahi reta 
whakawehiwehi ki a Te Waari, Pirimia o Niu Tireni. I tono ia ki te Pirimia kia 
turakina atu te Ture Muru Whenua o te tau 1905 te take ai ki a ia, he hē no taua 
ture, he takahi i te Tiriti o Waitangi, he kōhuru i te iwi Maori. I mea anō ia 
ki te kore taua ture e turakina ka heke te toto, ā, ko Te Waari ma tōna ringa 
tonu e whakamate. I te whakawākanga i a Aikini, i whakaae tonu ia nāna 




taua reta. Kua kino noa atu ia ki taua ture. Kua kite mātou i 
te pukapuka a Aikini ki a Henare Kaihau. He nui āna kōrero. Ko ētahi o nga kupu 
he taumaha rawa. I whakahē anō ia i a Te Hetana rāua ko Timi Kara mo te kupu a 
Timi Kara kua kore he mana o te Tiriti o Waitangi[257]. I tino 
whakakūwaretia e ia a Timi Kara notemea e kore e taea te whakakore te Tiriti o 
Waitangi ma te whakaae rānō o te Kīngi me nga rangatira Maori, arā te iwi Maori 
katoa. Nui atu tōna whakahāwea ki nga mema Maori mo te whakaaetanga i te Ture 
Muru Whenua. I mea a Aikini i hokona e nga Mema Maori te iwi Maori ki a Te 
Hetana pēnei me te kau e hokona ana ki te poiha. Maumau noa te kanga a Wi Pere, 
'Ko te hera te Pākehā,' a, pooti tonu atu hoki i te ture hei patu i te iwi 
Maori. Ko tana whakahē ki a Kaihau he korenga i pooti, ko ia anake hoki te mema 
Maori i whakahē ki taua ture, a, nāwai rā ka pōhēhē te Kāwanatanga o 
Ingarangi[258] kāhore rawa he kupu whakahē a te iwi Maori mo taua ture.



Te Pīpīwharauroa, 1906.



He whakamārama: Ko te kaituhi o ēnei kōrero kei te 
ngaro. Ko te ingoa ake kei Te Pīpīwharauroa nama 104, Nowema 1906. Whārangi 10, 
ko 'He Tangata Kaika.' Nga Etita

[256]Ture Muru: I runga i ēnei ture ka whaimana te Minita Maori 
arā te Kāwanatanga ki te riihi ki te hoko rānei i nga whenua. I aua ra kaha atu 
te apo whenua o te Pākehā anō he urutā i kiia he land hunger, he mate hiahia 
whenua. I oho te iwi Maori ki nga Pākehā, ā, i puta te kōrero kia whakawhiti ki 
Ingarangi. I mate tūroro ai tēnei ture na te hinganga o te Kāwanatanga ka mutu 
tēnei mahi.

[257]Tiriti o Waitangi: I puta te kupu a Timi Kara i te Paremata 
kua kore mana te Tiriti i te mea i takahia e Te Pitiroi, ā, i te whawhaitanga 
hoki o ētahi iwi Maori ki te Kāwanatanga. Moumou noa te whakamihi a Ihaia Hutana 
mei i hore ana a Timi Kara kua pirau te Tiriti.

[258]I whai kupu a Ashley i te Paremata o Ingarangi mo te Ture 
Muru Whenua. Ko te whakautu a te Kāwanatanga i whakaae tonu nga mema Maori ki 
taua ture.





I te tau 1881 ka tukuna e Ngāti Whakaue e toru mano eka hei 
Taone hipi ki te Kāwanatanga, ā, kiia ana taua taone ko Rotorua.

I raro i taua tuku, ka riro Te Pukeroa me ērā atu wāhi hei koha 
ki 



te kāwanatanga mo ake tonu atu. Whakaritea ana i taua wā me 

kore utu nga tūroro Maori ki te hohipera ina whakatūngia e te Kāwanatanga.

Mai o tērā wā ki te tau 1916 kaore rawa he utu o nga tūroro 
Maori e haere ana ki te hohipera i te Sanatorium i Rotorua. No te tau 1916 ka 
riro te hohipera i nga Hōia, ka kore nga Maori e tukua atu. I hui a Ngāti 
Whakaue, ā, whakaotia ana me tatari kia mutu te whawhai ki a Germany kātahi ka 
whakaara anō tēnei take. Ka utu nga Maori tae atu ki a Ngāti Whakaue i nga tau i 
muri mai a mutu noa te pakanga. I te tau 1919 ka haere te tepiuteihana ki Pōneke 
kia kite i te Tākuta Tianara o nga Hohipera. Ko te whakahoki mai kaore e taea, 
ko ēnā whakariterite, he whakariterite a ngutu, a, koia nei te wā e mutu ai te 
aroha ki a koutou. Ka hoki mai te tepiuteihana ka kii ētahi me pitihana, me 
haere rānei ki Ingarangi. Whakaritea ana tētahi tangata kia kimi mai i nga 
pukapuka tāwhito i te Tari o te Kāwanatanga tērā pea e waimarie ka kitea nga 
tuhituhitanga tāwhito. I waimarie, e te Etita, i kitea te Kirimina, na Tiati 
Penetana[259] i haina te taha ki te Kāwanatanga, a, na Whititera Te 
Waiatua i haina te taha ki a Ngāti Whakaue.

I muri tata mai ka whakatūngia a Tā Māui Pōmare hei Minita mo 
nga Hohipera, a, tana taenga mai ki Te Papa i Ouru, ka kōkiritia taua Kirimina 
ki a ia.

Ka tae a Pōmare ki Pōneke ka tae mai te whakahau ki te Tākuta o 
te Hohipera e tū nei i Te Pukeroa kia huakina nga kuaha o taua hohipera ki a 
Ngāti Whakaue i runga i te kore utu, na rātau nei i tuku a Te Pukeroa me ērā atu 
rāhui i te taone o Rotorua ki te Kāwanatanga.

E te Etita, he ora nui tēnei mo tātau i tēnei whakaaro hōhonu a 
o tātau koroua mo a rātou uri. He wā pāngia nuitia tēnei o tātau e te mate 
tinana, na reira he nui te whakawhētai ki a ia i te Wāhi Ngaro mo te hoatutanga 
i tēnei whakaaro mīharo ki roto i te ngākau o o tātou koroua i te wā e nui ana 
te whenua ki a tātau.

E te Etita, he Ngāti Whakaue koe[260]me āu tamariki 
katoa, ka pāngia ana e nga mate o te ao, tēnei rā te hohipera a o korōua i 
whakaritea mo tātau.

He nui te mihi mo te Minita o nga Hohipera, ki a Tā Māui 
Pōmare[261], ki te tangata nāna i hī te ika kua pae nei ki uta hei painga 
mo tātau.



Na nga pakeke o Te Arawa

He whakamārama: Kei te ngaro te kaituhi o ēnei kōrero 
engari na nga kaumātua o Ngāti Whakaue tonu tēnei tono ki a Pihopa Pēneti i te 
wā ko ia nei te Etita o Toa Takitini. Na konei rātau i tono ai ki a ia he uri no 
Whakaue hoki. Ko te ingoa ake 'E Koro mā i te pō! Na koutou tēnei manaaki,' kei 
Te Toa Takitini nama 174, Pepuere 1925. Whārangi 183.—Nga Etita

[259]Tiati Penetana: Judge Fenton, no Ingarangi engari i haere mai 
ki Niu Tireni i a ia e taitamariki ana. He roia tino mātau, he tangata tohunga 
ki te whakatangi whira. I tū a ia hei Tiati mo te Kooti Whenua Maori.

[260]Ko te Pīhopa o Aotearoa.

[261]Tā Māui Pōmare: E toru anō nga tau i tū Minita ai a Pōmare mo 
nga hohipera i te puahae o te Pākehā. Ina koa tēnei hua pai o ēnā mahi. Kei te 
tuhituhia e te Pākehā nga kōrero arā te 'Life' o Tā Māui Pōmare hei kōrero ma 
nga whakatupuranga kei te heke iho.Ko ētahi take nui i tukuna ai a Rotorua ki te 
Kāwanatanga hei kukume mai te rerewa kia tae mai ki Rotorua. Kāhore i ārikiarika 
te aroha o Ngāti Whakaue ki te Kāwanatanga. Kaati anō kia puta he koha ma te 
Kāwanatanga ki a Te Arawa arā te £6,000 i te tau mo ake tonu atu. Kaore nga 



moana o Te Arawa i whakataua i runga i te ture. Ko te kupu a te Kāwanatanga ko 
te £6,000 hei whakaaro mo te piripono o Te Arawa ki te Kāwanatanga. He tika tonu 
te ora o Ngāti Whakaue i te haere noa o o rātou tūroro ki te hohipera otirā na 
te Reipa i whakatuwhera nga kuaha o nga hohipera katoa ki te tangata i runga i 
te kore atu ahakoa na Te Arawa anake te tuku whenua. Apiti atu ko nga tākuta, ko 
nga rongoā, ko nga whare whakawhānau tamariki kaore kau he utu. He whenua 
whakamiharo to tātau.





I ū ki Paihia, i reira te kaitiki mai i a au a Hirini Katene, 
tamaiti a Wiremu Katene, mema Paremata mo te Taitokerau.

He wāhi tino pai a Paihia, he whenua e anga ana ki te moana, he 
whenua mahana, e rite ana nga marama katoa o te tau mo te ono taewa, riwai, 
pārete, parareka. E tata ana te hauhake tētahi rīwai, tērā e pakari a Akuhata 
nei, kua rewa ake tētahi, kua toha nga tipu i runga o te puke.

Pā mai ana te aroha i a au ki taua whenua ahakoa kātahi anō au 
ka kite. Ko aku taringa kua rongo noa atu, ā, ko taku ngākau e pupuri ana. Ko te 
wāhi tēnei i kurangia ai nga kaumātua, i karangatia ai te ingoa o te Hāhi ki 
konei. Inā hoki i rongo au ki Taranaki ki te Waipounamu e kiia ana te Hāhi o 
Ingarangi. Ko te Hāhi Paihia, e kore rawa e kiia ki tērā wāhi ko te Hahi o 
Ingarangi, ko te Hahi Mihinare

rānei. Ka nui taku whakatika ki tēnei ingoa.



No nga kōrero a Rev. Nikora Tautau

Te Pīpīwharauroa, 1905.



He whakamārama: Me tango mai ēnei kōrero i te roanga ake 
o nga kōrero a Nikora Tautau i Te Pīpīwharauroa nama 89, Akuhata 1905. Whārangi 
1.Nga Etita



I te hui a Te Kotahitanga[262] o Te Aute i tū ki 
Kariaka, Waiapu, ka puta nga kōrero mo te oranga minita[263], i kiia ai 
me tāpiri te tahua oranga a nga kaumātua. Ka tū a Hāmi Te Rapu[264], ka 
tīmata tana tūpeha me te mātakitaki anō o te tokomaha o te tangata. Ka kii a 
Hāmi,

'Kaore au e whakaae. Waiho anō ta te kō tana tahua i 
pīrori[265] ai kia āta wehe ana. Engari me āta mahi mārika te hoiho pūru 
kāta[266] rāua ko te parau tāpara[267]i ta rāua na tahua, kia āta 
wehe mārika, kei waihotia ta te kō tana tahua i pīrori ai hei whakarurutanga mo 
te ao hou.'

I tūpeke haere a Hāmi Te Rapu i roto i te whare, hei te taenga 
ki te kupu pīrori, ka tū, ka hiki tana waewae katau, ka pīrori anō metemea nei 
kei te takahi ia i te kō.



Na Reweti T Kohere

Te Toa Takitini.



He whakamārama: Me tango mai ēnei kōrero i te roanga ake 
o nga kōrero a Reweti Kohere i Te Toa Takitini nama 106, Hurae 1930. Whārangi 
2103. Ko te ingoa ake ko 'Ngāti Porou o nga Rā Ka Huri.' Nga Etita

[262]Kei Tāwera nga kōrero a John Thornton, māhita o Te Aute 
Kāreti, mo Te Kotahitanga. I tū te hui tuatahi a Te Kotahitanga ki Te Aute i te 
tau 1891, ko te hui ki Kariaka no te tau 1898. Ko te hui whakamutunga i tū ki 
Nūhaka i te tau 1912. I te tau 1891 ko te nui o te iwi Maori kei raro i te 
45,000, i tēnei rā (1946) e tata ana ki te 100,000. He tino kupu na nga Pākehā 
whai-whakaaro na Te Kotahitanga o Te Aute i whakahuri te iwi Maori ki te huarahi 
o te ora me ta rātau kupu anō kia whakaaratia anō Te Kotahitanga. Ko te hiahia 
tēnei o te Minita Maori.

[263]Kua eke ki te 300 pauna te oranga o te minita Maori ināianei 
(1946) i te tau. I a au e minita pāriha ana i te tau 1908, ko tōku oranga e 75 
pauna i te tau.

[264]He rangatira tēnei tangata no Ngāti Porou, he uri na Rawinia 
Te Aungira. He tangata tino toa ki te kōrero, kāhore ana wehi. Kei te kite tonu 


te kanohi o taku ngākau i a Hāmi e pīrori ana i tana kō.

[265]Ko te kupu tēnei mo te mahi ki te kō.

[266]Ko te ingoa tēnei a Ngāti Porou mo te hoiho nui. Me te mea 
nei e rite ana ki te pull cart.

[267]Ko te parau e rua nga huridouble-furrowed.





No tēnei wā (1850) ka noho a Te Kihirini[269] ki te 
Kawakawa[270], he kāinga kei te hauroro o Waiapu. Kāhore ia i roa ki 
reira ka pāngia e te mate; ka mutu tana mahi, ka hoki ki ākarana noho ai. Ko 
tētahi take i uaua ai tana mahi, he kino no Te Houkamau ki a ia. Ko te rangatira 
tēnei o Wharekahika[271], he kaumātua whakatumatuma.

I te tau 1853 ka rere mai mātou i ākarana i runga i te kaipuke 
kuune[272], ko te Dolphin te ingoa, e 40 nga tana. I pai to mātau rerenga 
mai ki Ihi Keepa i nga rā e ono, engari hei konei ka tūtaki mātou ki te tonga 
taupuru[273], ka hoki ki te Kawakawa. I noho mātou ki te kāinga o Rev. 
Rota Waitoa[274] te minita tuatahi o te Iwi Maori. He maha nga rā i 
manaakitia ai mātou e Rota i a mātou e tatari ana ki te rā hei haerenga mo mātou 
ma uta. E 20 maere anō te mamao ki Waiapu, engari i te kino o nga huarahi, i to 
mātou kore i rato i te hoiho, ā, rua rawa nga rā i haere ai mātou.

I pau katoa te ngākau o Rota Waitoa ki taua wāhi, ā, na nga tau 
maha i whakaatu nga hua pai. I to mātou ūnga atu e hanga ana ia i tētahi whare 
karakia[275] ātaahua, ā, i te mea kāhore i roa rawa te peitatanga tino 
mārama atu ki te mātakitaki mai i te moana. I te tīmatanga anō o tana mahi ka 
tīmata te whakararuraru a Te Houkamau. Ki ta Te Houkamau whakaaro hoki, kaati 
anō te kino ko te tū ki te mihinare Pākehā, tēnā ko te haere mai o tētahi Maori 
anō no tētahi wāhi noa atu, no te iwi kē, notemea i runga i te tikanga Maori, he 
hoa riri kino rawa no tōna iwi. E ai ki ta Te Houkamau, he takahi tēnei i tōna 
mana, ā, e kore rawa e taea te whakakiriuka[276].

Tēnā koa rā i runga i te ata whakaaro i te manawanui, whiwhi 
ana ko Rota Waitoa. I tuku a Te Houkamau i a ia ki a Rota, ā, tōna whakarongo 
anō ko to te tamaiti nohinohi. Kihai i takitaro ka uru ia

ki te rōpū mo te iriiri, ā, hei tino tohu mo tōna ripenetā ka 
inoi ia ki a Rota kia whakaritea ko ia hei kaitahi, hei kaipatu pere mo te whare 
o te Ariki



Hōhepa Peka

Rangitukia



He whakamārama: Na Hōhepa Peka, he tamaiti na tētahi 
mihinare i noho ki Rangitukia ēnei kōrero mo Te Houkamau. Kei Te Toa Takitini 
nama 60, Akuhata 1926. Whārangi 437.—Nga Etita

[268]Houkamau: He rangatira no Ngāti Porou

[269]Kihirini: Rev G. A. Kissling.

[270]Kawakawa: Ko Te Araroa ināianei.

[271]Wharekahika: Hicks Bay. Ko te ingoa tēnei o te āpiha (First 
Lieutenant) tuatahi a Kāpene Kuki.

[272]Kuune: schooner.

[273]I te waiata a Rangiuia i puta i a ia te tonga 'hawi,' 
'huruhuru,' 'taupuru.' Ko te tonga hawi, he tonga ngāwari, ko te tonga huruhuru 
o te kanohi, ko te tonga taupuru, he tonga marangai.

[274]Rota Waitoa: E kiia ana no Ngāti-Raukawa engari e kii ana a 
Rota he mokopuna no Hauraki kē tōna tipuna.

[275]Ko Tipene: No te tau 1861 i oti ai.

[276]Whakakiriuka: Manawa nui.





Ko te Kōmihana i tukuna mai e te Kāwanatanga o Ingarangi ki te 
Whakatiketike i Otautahi ko Sir John Gorst, arā, ko Tā Hoani Koohi. I a ia e 
taitamariki ana i haere mai ia i te taha o Pihopa Herewini. Ko tōna hiahia kia 
whai mahi mihinare a ia i waenganui i te iwi Maori. No tana mārenatanga ki 
tētahi kōtiro, ka wehi ia ki te mau tana wāhine tamariki ki waenganui pū o te 
Maori. I whakakōmihanatia te Pākehā nei, ā, ko to rātou māngai he nūpepa, 
ko Te Hokioi[277] te ingoa, ko te etita ko Patara Te Tuhi[278], he 
kaumātua rangatira. I te kaha o Te Hokioi ki te tū hoariri ki te kāwanatanga, ka 
tīmataria hoki e Te Koohi he nūpepa māna, ka huaina te ingoa ko Te Pīhoihoi 
Mokemoke[279]. I te kino o nga Maori ki te Pīhoihoi ka tukitukia e rātou 
te whare perehi, ā, e ai te kōrero, i meatia nga reta o te perehi hei matā. Na 
konei tonu 




i whakahohoro te whawhai ki Waikato i te tau 1863.

I tino mōhio a Te Koohi ki te Reo Maori. I haere rāua ko tana 
tamāhine kia kite i Waikato, ā, he nui te manaaki i a rāua. I haria rāua i runga 
i te waka taua i a Taheretikitiki, te waka o te Kīngi. Ko te tino whakamihi a Te 
Koohi ko te noho pai o te Pākehā rāua ko te Maori o ēnei rā. Tēnā hoki i ērā rā, 
kāhore he tatanga o te Pākehā rāua ko te Maori, i tino kinongia te Maori e te 
Pākehā.



Te Pīpīwharauroa, 1906.



He whakamārama: Ko te ingoa mo tēnei kōrero na Reweti 
Kohere engari ko tōna ake ingoa i roto o Te Pīpīwharauroa nama 105, Tihema 1906. 
Whārangi 10, ko 'Te Koohi'. Ko te kaituhi kei te ngaro.—Nga Etita

[277]Te Hokioi: He manu rere pō, kua ngaro ināianei. I wehingia e 
te Maori.

[278]Patara Te Tuhi: Ko ia tētahi o nga hoa a Tawhiao i haere ai 
ki Ingarangi.

[279]Pīhoihoi Mokemoke: Ko nga kupu a Rawiri i mea nei, 'toko rite 
ki te pīhoihoi mokemoke i runga i te tuanui.' (Waiata 102, 7.)

Hurihanga o te Hinengaro

E Manu utaina atu ēnei kupu ki o parirau, hei haringa atu ki o 
marae e rere atu ai. I te mea kua tae ōku tau ki te 49 me tōku mōhio ki ēnei ika 
e rua o te moana, he kanae tētahi, he pātiki tētahi, ā, i runga i tōku 
mōhiotanga ki a rāua e kore to rāua tokorua e kai mai ki te matau ina hiia. No 
tēnei wā rawa, no te 18 o nga rā o Hurae, 1911, kātahi ahau ka kite i tētahi o 
nga nanakia nei e hiia ana e te Pākehā, arā te pātiki. Kaati, kite nei au ki te 
kainga mai ki te matau, e rua nga mea i mau mai i taua Pākehā i taua rā, i kite 
ai ahau i a ia e hī ana. E rua nga mea i mau, he mea hī ki te matau. Tērā pea 
ētahi tāngata e pēnei na te tūpono noa mai, kaore ehara i te mea tūpono noa mai, 
engari he mea āta maunu ki te maunu e rite ana mo te pātiki, he toke, ko nga 
toke ririki noa nei. Ahakoa e moe ana te pātiki ki te āta haria atu te matau me 
te toke, kai tonu atu. Kaati nei nga kōrero mo te pātiki.

Tēnā rā to iwi te Pākehā kei te rapu i te huarahi e raru ai nga 
mea katoa, tīmata mai i a tāua i te iwi Maori, ā, kua tae tēnei, ki te pātiki, 
kua kitea tōna maunu e raru ai au i te matau. Ko nga maunu tino kino a te Pākehā 
kei runga i a tāua i te iwi Maori, e hī ana kia raru tāua, he waipiro, he hoko 
whenua, me ērā atu mea e rite ana ki ēnei. No reira e te iwi Maori, kia tūpato 
ki nga maunu toke, tapahia atu, tapahia atu. Kia tū ai ōu waewae ki runga. Kei 
rite tāua ki te kāhui kau e whiua ana ki te mākete. Otirā e whakaaro ana au i te 
mea kua riro mai i a tāua nga tūranga nunui o te Pāremata, tērā ēnei maunu e 
kauparea atu i a tāua i te iwi Maori. Kaore ia he kai hōmai tonu i te toke nei i 
a hoko whenua. Taro ake, kua rite tāua ki te kāhui kau e haere ana i nga huarahi 
kia māketetia ki te Pākehā. E hoa mā, whakaaro mai a tātou uri kei riro pārau i 
ēnei raru. Otirā e kore pea te ngākau hia kai ki ēnei toke e taea te waewae.

Kaati i konei. Kia ora e te iwi.



Na H W Kaipo



Ko H W Kaipo he minita no Te Taitokerau. I minita ia ki 
Taranaki.

Te Pīpīwharauroa, 1911.



He whakamārama tuatahi: Ko te nui o Niu Tireni e 
66,000,000 eka, otirā, i ēnei rā iti iho i te 4,000,000 eka anō kei te toitū ki 
te Maori, he maha tonu nga whenua kua riro na nga hoko, na nga muru a te 
Kāwanatanga i nga tau o te 1860. Ko te whawhai ki Waikato, ki Tauranga, ki Te 
Rāwhiti i nga tau 1860. Na te riri ki Waitara i whakaoho nga riri o muri iho. 
Otirā i mōhiotia ināianei ko te Kāwanatanga i hē, ā, kai te utu te Kāwanatanga 
ki nga iwi o Taranaki e $5,000 i te tau, mo ake tonu atu. I te mea kua kitea ko 
te Kāwanatanga i hē ka mārama he hē te murunga i nga whenua o te Maori. E utu 
ana te Kāwanatanga ki Waikato o $5,000.—Reweti T Kohere

He whakamārama tuarua: Ko te ingoa mo tēnei kōrero na 
Reweti Kohere engari ko tōna ake ingoa i roto o Te Pīpīwharauroa nama 162, 
Oketopa 1911. Whārangi 10, ko 'He Mea Tipua'. Ko nga kōrero hoki kei te mau tonu 
ki te tuhinga a H W Kaipo.—Nga Etita





Ki te Etita o Te Pīpīwharauroa,

E Hoa, Tēnā Koe,



Māu e uta atu ta mātou whakamihi mo te whaikōrero a A T Ngata e 
mau nei i te nama 27 o ta tātou pepa. Ahakoa he roa tana kōrero, ko te kupu 
whakamutunga ta mātou e kōrero ake. Ka nui te mihi me te āwangawanga o te 
ngākau, tērā pea e tau ki ēnei koroua te tikanga a tēnei kupu, na reira me kii 
ake engari pea ēnā koroua e whai ngārehu, pungarehu rānei, tēnā ko ēnei koroua 
kaore pea e whai pungarehu ina te āhua e noho atu nei kei te whakatauki a o 
tīpuna e kii nei, 


Arā te kōrero e haere rā i runga o Tawhiti a Pawa, takoto 
noa Waimahuru[280].'

Waihoki ko tēnei, arā te minita e hoki atu rā i Raukōkore, i 
Wharekahika, takoto noa Whangaparāoa-mai-tawhiti. He ūnga waka anō ia nei no 
Ngāti Porou me ērā atu iwi i nga wā o te whakapono ka hori ake nei, kāti i te 
tawhiti o ēnei takiwā ka haere nga tamariki ki Raukōkore ki te karakia, ka noho 
tēnei i te koroua nei, ki ake hoki, koia nei te hē o te koroua rāua ko te kuia. 
Natemea anō rā ka tū nga hēnga[281] kei raro, pēnei kei kona tahi e 
haerere ana. Kati anō pea kia rite ai te whakatauki nei, 


Ka haere te tōtara haemata, ka takoto te 
puketea[282] whai nui.'

He whakaaro Maori pea tēnei, anei kē pea ia na. Ahakoa tokorua, 
tokotoru ki te whakaminenga kei reira tonu au[283]. Kati kei te mārama te 
titiro iho ki tēnei kupu, hoki tonu ake te whakaaro ki te whakatauki a te Auru, 
i pātai ai tērā tangata, 'He aha te tohu o te hē, e te Auru[284]'

Tana whakahoki, 'Ko koe rā ka kai mai, ko au ka noho atu.' Ina 
koa e noho nei na, ā, he pungarehu kore tōna mutunga.



Na o koutou tīpuna[285],

na Puwharariki Te Ranga a te Anewa.

(Manihera Waititi[286] )



He whakamārama: Ko te ingoa mo tēnei kōrero na Reweti 
Kohere engari ko tōna ake ingoa ko 'Tikirau' i roto o Te Pīpīwharauroa nama 33, 
Nowema 1900. Whārangi 8, kei te pukoro 1898-1900. Ko nga kōrero kei te mau tonu 
ki te tuhinga a Te Puwharariki.—Nga Etita

[280]Waimahuru: Tirohia nga kōrero a Nikora Tautau. He tino 
whakatauki tēnei no te Tairāwhiti.

[281]Nga hēnga: 'ko te tau o nga hēnga ki raro' ko te 
koroheketanga o te tangata. Engari ko tōna tino tikanga ia ko te ngahorotanga o 
nga hēnga o te waka.

[282]Tōtara haemata: He tōtara tere te tipu, ka maru. Ko te 
puketea he ngongo i te wai.

[283]Ko nga kupu a Te Karaiti. Matiu XVIII.

[284]Auru: He tipuna engari ko te Hau Auru rā.

[285]Puwharariki, Te Ranga-a-te-Anewa.

[286]Manihera Waititi: Nāna ēnei kōrero me ētahi atu anō kei ētahi 
wāhi o tēnei pukapuka. Ko tēnei tētahi o āna kōrero.





E nga tāngata o Heretaunga, rūrū, awhiawhi tātau, kei te 2 o 
Tihema ka tau iho te manaakitanga a to tātau Matua i te rangi ki to tātau 
Pīhopa. He wāhi nui tēnei hei titiro ma nga hāhi katoa. E nga Ratana[287]
hoki mai ki te āwhina i to tātou Pīhopa. E nga Momona, e nga Ringatū[288]
ko te mana motuhake tēnei ka riro mai nei i a tāua, ka tū mai nei he Pihopa 
Maori mo tāua. Kaati rā te wehewehe i a tātau. Engari kia kaha tātou ki te 
āwhina i to tātau Pīhopa. Kaati ake aku kupu mo tērā āhua whakaaro. Kia inoi ake 
au mo te Pīhopa o Aotearoa[289].

E te Ariki, kua oti i a koe te tohu to pononga hei Pīhopa mo 
mātau, i runga i te tapu, i te aroha. Tukua mai tou Wairua Tapu hei āwhina, hei 
whakamārama, hei whakakaha i to pononga. Kia māturuturu tonu iho te tomairangi o 
tāu atawhai ki runga ki a ia kia tupu hōhonu ai te whakapono i roto i to iwi 
Maori. Ko Ihu Karaiti nei hoki to mātou Ariki. Amine.



Kia ora nga iwi o te motu,

Na Te Whetu Paerata

Ruatoki



He whakamārama: Me tango mai na Reweti Kohere i te 
tuatoru o nga whiti o nga kōrero a Te Whetu Paerata 'Mo te Pihopa.' Te Toa 
Takitini, Nowema 1928. Whārangi 873.—Nga Etita

[287]Nga Ratana: Ko te hāhi i whakatūria e Wiremu Ratana.

[288]Nga Ringatū: Ko te hāhi i whakatūria e Te Kooti Rikirangi. I 
kiia ai ko te Ringatū, he tūnga no te ringa o Te Kooti i te mata no te tū rānei 
o nga ringaringa 


i te wā e inoi ana.

[289]Pihopa o Aotearoa: Ko Rev F.A. Bennett te pihopa tuatahi.





E, hoa, tukua atu aku kupu ki tāu pepa.



Tēnei kua kite au i tētahi pānui no Mataniho, Waimaha, na 
Hukanui rāua ko Mouru, e mea ana, he mana tuku atu na Rua[290] me tōna 
iwi kia riro ma rāua e pānui ki nga iwi o Niu Tireni, ki a Takitimu, ki a 
Mataatua, ki a Te Arawa, ki a Tainui, ki a Aotea, me nga hāhi o te ao, me nga 
poropiti. Kei te mōhio koutou ki nga kupu o taua pānui. Ko te kaupapa o taua hui 
he Kirimete. Ki taku titiro te hua o tēnei pōhiri he whakawhawhai i nga hāhi, he 

whakawhawhai i nga poropiti. Tōna tikanga ko Rua te tino poropiti, nōna te tino 
hāhi, ina hoki ki taua hui ka tuki nga pea[291], a te pea tika e mau nga 
moni. E kore taku huihui e tae mo ēnei take, engari i rongo mātou e riri ana 
tōna iwi, engari e kii ana ētahi ki te kii a Rua ka ringihia e ia ana kupu ki 
taua hui i nga rā e rua e toru. Koia na he kai ma nga mano tāngata, kei a te 
Karaiti tuarua. Arā kē aku hui mīharo he hui kimi i nga ture mo te motu, ko nga 
hui pōrangi, hei aha.



Na Numia Kereru[292]

Te Pīpīwharauroa, 1909.



He whakamārama: Ko te ingoa mo te kōrero nei na Reweti 
Kohere engari ko tōna ake ingoa i roto o Te Pīpīwharauroa nama 139, Oketopa 
1909. Whārangi 9, ko 'He Hui Na Te Rua'. Ko nga kōrero kei te mau tonu ki te 
tuhinga a Numia Kereru.—Nga Etita

[290]Rua, arā ko Rua Kenana, ko te poropiti o Tūhoe. I tū tōna 
temepara ki Maunga Pohatu, he whare porotiti. He nui te iwi i aru i a Rua. I 
puta tētahi raruraru ki Maunga Pōhatu, i te taenga o nga pirihimana ki reira, i 
mate ai te tama a Rua.

[291]Pea: He ingoa tēnei mo te purei kaari mo te moni.

[292]Numia Kereru. Ko te upoko ariki tēnei o Tūhoe. E ohomauri pea 
nga uri a Kereru i tuhituhi rawa to rātou matua, to rātou tipuna ki tēnei mea ki 
te nūpepa. Ka whakatinanatia tēnei pukapuka ki roto o Matariki hei 
whakamaharatanga ki tēnei o tātou rangatira i whakaheke nei ki nga mahi pōhēhē. 
I tae au ki Ruatoki i te matenga o Kereru, i kite au i te uhunga mo te 
rangatira. He mea tino whakamīharo.

'Mauri[293]tū, mauri ora!

Mauri noho, mauri mate.'



Tōna tikanga ka ahuwhenua te tangata ki te ngaki kai, ka whiwhi 
ki te ora; ka māngere e kore e whiwhi ki te ora. Koia rā e tiro ake nei nga 
whatu ki te pōtiki[294] ahuwhenua nei ki te Pākehā e hohoni[295] 
mai rā i tōna ora, he ngahuru[296] katoa nāna, tēnā ko tāua nei, ko te 
Maori he aha te aha. Ka whiwhi ake ana te Maori i te toru kapa tāpapa haere atu 
ana te hoiho i te rori, patupatu atu hoki nga waewae i nga kaokao o te hoiho kia 
wawe i ana te tae ki te Rere-o-Hautai[297], e rere mai rā i 
Mihaneke[298], ki reira whawhati ai i te kakī o te toru kapa, ka ngaro 
atu ki reira, ā, kātahi ka whakapae i tangohia āna moni i roto i te pūkoro o 
tana tarau i a ia e takoto ana i rō whare-paku. Ka hoki atu ki te wāhine kōrero 
parau ai, 'E, Kui, e, i mate au, i taka atu aku hereni i a au i hoki mai nei, ki 
taku mōhio no taku pekanga ki te mea, i taka atu ai.' Kaore i ara i taka atu ki 
tua o Paepaerau, ki a Teroira, ki a Teemupaea, ki a Rapiana, ki a Kae, ki a 
Mihaneke, ki a Kihipane,[299] hōtēra.

Ki tērā tini i tū mai rā i reira, e hika mā ko te tikanga tēnei 
o te kupu rā, 'Mauri noho, mauri mate.' Tēnā koa, kai te pōtiki whakaaro nui, 
tika tonu tana haere ki tana wāhine, e noho mai rā i te kāinga, oho ake i te 
ata, ka ngaro hoki tōna māuiui, kātahi ka hoatu i te toru kapa[300] ki te 
wāhine ka kii atu, 'Ina, hai hoko i tētahi paku rohi ma koutou ko a tāua pōtiki, 
e hoki ana anō au ki te whai he toru kapa anō.' A, ka kino tana 


haere[301]!

Kaati he whakaaro ake ma te ngākau ki tēnei ora o te Pākehā kua 
tukua mai nei ki a tāua ki te Iwi Maori, arā, te mōkete moni hai tope i nga 
toenga eka e toe nei ki nga Maori. Koia ahau ka tuku pānui mo tēnei mea mo te 
ahuwhenua, kia whakarongo mai nga pōtiki ahuwhenua, e noho mai rā i tōna wāhi, i 
tōna wāhi; e whakaririka mai rā ki tana taonga ki te ahuwhenua, a kaati, e te 
tau[302] ma, tēnei to taonga te karanga atu nei ki a koe, ki a koe. 
Pākehā, Maori, kai runga o Waimaha-nui-a-Rua, Tahora Poraka, e tiro atu nei. A 
kaati, e hoa mā, e tama mā, haramai rā. Haramai ki te tiki i to kanataraki. Kia 
wae kōrua ko to taonga te moe tahi i te moenga whakaipoipo. Whakatauki pakupaku, 
'Ahiahi mata moemoe te ata hianga nui.'

Koi rā te wairua o te kupu rā, 'maure tū, maure ora.' Tēnei au 
ka whakaatu ki a koe i to taonga te tope ngahere. Ko te āhua o tēnei ngahere he 
auha he rākau riki puihi, he puihi māmā ki te tope. Ma te hūka tētahi e tope, ma 
to waewae noa tētahi e turaki atu, ā, riro pakapaka atu i a koe nga ngāngata e 
ruia ana ki tēnei kanataraki.



Na Manuera Hukanui Watene[303]

Waimaha, Te Tahora, Gisborne

Te Pīpīwharauroa.



He whakamārama: Ko te ingoa ake o tēnei kōrero ko 'Maure 
Tu, Maure Ora.' Me tango mai na Reweti Kohere i nga kōrero a Manuera i Te 
Pīpīwharauroa nama 122, Mei 1908. Whārangi 5. I wetehia hoki ētahi wāhi o nga 
kōrero a Manuera.—Nga Etita

[293] Mauri: He nui nga tikanga o tēnei kupu, engari ko te tino 
tikanga ko tērā e kiia rā, life principle, ko te manawa ora. I ētahi wā ko te 
ngākau, ko nga whakaaro. Kia tau te mauri, arā, kia tau te ngākau, nga whakaaro. 
E tapukea ana he tūpāpaku ki te whenua hei mauri mo te whenua, arā hei 
whakatapu.

[294]Pōtiki, ko te tamaiti whakamutunga, ko te pōtiki 
whakahirahira otirā i konei ko nga tamariki katoa, he kupu aroha.

[295]Hohoni. Mo te ngau, otirā i konei mo te kaha o te mahi.

[296]Ngahuru. Ko te wai e hauhake ai te kai, i te mua o Mei. Otirā 
e kii nei a Hukanui, he wā mahi anake no te Pākehā. Ka pai nga tohutohu a 
Hukanui.

[297]Rere-o-Hautai: Ko te hautai he kākahu tawhito, pākarukaru. 
Heoi, ko te Rere-o-Hautai, ko te rawakoretanga.

[298]Ko nga ingoa ēnei o nga hōtēra o Gisborne, arā, o Masonic.

[299]Teroira: Royal; Teemupaea: The Empire; Rapiana: Albion; 
Mihaneke: Masonic; Kihipane: Gisborne.

[300]Toru kapa, ehara i te toru kapa anake te moni.

[301]He pepeha hou tēnei no te Tairāwhiti, he slang. Ehara i te 
mea he kino, he whaiapo.

[302] Tau, he kupu kaingākau, he whaiaipō.

[303]Manuera Hukanui Watene: He kaumātua wahakōrero no tua o nga 
pae maunga o Tūranga. Kua koroheke rawa a Hukanui i te wā i tuhia ai ana kōrero 
pai, he tohutohu, he whakaako, he whakaaha, ā, he rapu kaimahi hei tua i ana 
ngahere. Ma te tamariki kē e hoki te whakahere ahuwhenua. I pā te ringaringa o 
Hukanui ki tētahi hē nui o te Maori, arā te kōpiko ki nga taone māngere ai, 
inuinu waipiro ai ka mahue nga mahi huhua kei te kāinga. Na te penihana ka 
kōpikopiko tonu te Maori ki nga taone. E Koro, takoto mai i runga o ōu taumata. 
Tēnei ka whakaarahia o kōrero ātaahua hei pou whakamaharatanga ki a koe, ki te 
Pono o Matariki, hei kōrero ma nga whakatupuranga kei te heke iho. Na to pene i 
waihangatia ai he whakaahua o te Maori e tāpapa rā i runga i tana hoiho, e 




patupatu rā nga waewae i nga kaokao o te hoiho, kia wawe te tae 
ki te Rere-i-Hautaite whakaahua anō o nga tāngata tokorua me o rāua kāinga, he 
porohaurangi tētahi he tangata mahi tētahiMārama ana te mātakitaki atu a nga 
kanohi o te ngākau, anei kē te rerekētanga. I ōu rā ka haere hoihotia te 
huarahi, i ēnei rā ia he pahi. Ka mahi te penihana i tāna mahi. Ahakoa o kōrero 
he kōrero pakeke engari i kīnakitia e koe ki nga kupu a nga tīpuna, ā kia 
ngahau. He tohunga koe. Takoto mai e Koro i Waimaha!

I whea rā nga tāngata mātau i nga wā e pēhia ana tēnei koroni e 
nga mahi tūtūā a Taranaki, a Waikato, i pā ai nga raruraru me nga mate kino ki 
te iwi Maori o Niu Tireni. I tangohia e Taranaki ko Rura rāua ko Riki nga atua. 
Ko ēnei atua nga pūtake mai o te raruraru, o te mate, ā, ko Te Ua te poropiti 
rāua ko Te Wiwini; i tū tēnei poropiti, i whai kupu ki a Ngāti Porou, ka taea e 
ōna atua te kukume nga tima o te Kāwanatanga ki uta takoto ai. I runga i tēnei 
kupu a taua poropiti ka tū te tima ki te ngutuawa o Waiapu ki te hari mai i nga 
hōia Pākehā mo te whawhai ki Waiapu. Ka kii te poropiti kia hui te iwi ki raro o 
te niu tū ai me Rura rāua ko Riki ki runga rere ai. Kei te kukume te iwi kia ū 
ki uta. No te rerenga o te tima kātahi ka kata a Ngāti Porou ka mea te iwi he 
kōrero parau.

I runga i nga totohe nūpepa e mea ana tētahi nāna nga kupu 
mōhio, ko tētahi e whakahē ana. Ki taku nei mōhio ko nga tāngata e puta ana mai 
i roto o nga kāreti nunui o nga kura, he mātauranga pūmau to rātou ki nga 
wehenga o nga kupu karaipiture, me ōna huihuinga. He pērā anō hoki nga mahi 
tohunga Maori he hanga noaiho kaore ōna painga. Ko au te tangata kaore e āro atu 
ki ēnā mahi tekateka. Hei aha? Heoi aku kupu ruarua.



Na Pineamine Tuhaka

Te Pīpīwharauroa, 1904.



He whakamārama tuatahi: No te tau 1867 ka whawhai ki 
roto o Waiapu, ko te Hauhau i ahu mai i Opotiki i muri iho o te kōhurutanga o Te 
Wakana. Kaore a Te Ua Haumene i tae mai ki Waiapu engari a Te Wiwini. I mate ia 
ki Pukemaire. Ko Ruru ko Pike ko nga kara ēnei a te Hauhau. Ko te Niu ko te pou 
i whakatūria ki roto o te pā, he porotititanga mo te iwi. No te huringa o nga 
upoko ka pōrangi nga Hauhau. I kiia ko te nui i Pukemaire na te Manu, nāna pea 
te rākau. Ko Pineamine

Tuhaka he kaumātua rangatira no Ngāti Porou. Ka karapotitia a 
Mokena Kohere e te Hauhau ki roto o Te Hātepe ka rere a Pineamine ki Te Hātepe 
hei hoa matenga mo Mokena Kohere. Me i kore nga hōia Pākehā o Nepia, e mate a 
Mokena Kohere i te Hauhau. Reweti T Kohere

He whakamārama tuarua: Ko te ingoa mo tēnei kōrero na 
Reweti Kohere engari ko tōna ake ingoa i roto o Te Pīpīwharauroa nama 79, 
Hepetema 1904. Whārangi 9, ko 'Nga Mahi Maori'. Kei te mau tonu ki te tuhinga 
hoki a Pineamine Tuhaka.—Nga Etita



E Hoa, Tēnā koe,



Hei whakahōhā noa pea tāku i a koe mo nga kupu kore tikanga e 
whai ake nei, otirā ko tētahi tangata pea he mea he kupu korekiko, kore tikanga 
hoki engari, ko te kaituhi e mahara ana he kiko anō kai roto hei whakaatu i nga 
kino, i nga pai.

Tuatahi, kei te tautoko ahau i te kupu e whakaarotia nei kia 10 
pauna mo te tamaiti kotahi i te tau, arā mo nga tamariki e tukua mai ki Te Aute, 
ki Hukarere kura ai. E hoa ma i ērā atu kāinga, he wāhine he tāne koutou, he 
matua he whāea aroha nui ki to tamaiti ki o tamariki. Kauaka hei mea kua kore o 
moni, kauaka hoki hei kii he nui rawa te 10 pounds nei i te tau. Mehemea ka 
pēnei o kōrua mahara he nui rawa te 10 pounds, kua kore a kōrua moni; ka kii au, 
nui kē atu to kōrua aroha ki te paipa, ki te tikareti ki te reihi hoiho, me te 
waipiro hoki pea i te mahara iho ki ta kōrua tamaiti. Kai te mōhio tātau tahi he 
minamina noa i puhapuha ai i te pawa o te tikareti me te tupeka, engari me 
whakaaro iho tātou ki te mamaetanga o tātau ngākau, o tātau tinana me o tātau 
kanohi i te mataaratanga i te pō ki te tiaki i a tātau tamariki. No reira e whae 

mā, ko tētahi 10 pounds mo to paipa me to tupeka, me to tikareti, ko tētahi 10 
pounds mo to tamaiti i te tau ki Te Aute kura ai, whakaaro ki tou mamaetanga i 
to whakatakanga i to tamaiti. Me mātakitaki tātau ki Te Pīpīwharauroa nama 118, 
kai te whārangi tuawaru, te whakaatu a nga kaitiaki o te kura a Te Aute. Kāti 
nga kupu mo tēnā.



Na Eruera Te Kahu

Te Pīpīwharauroa, 1908.

He whakamārama tuatahi: I ēnei rā 1946, ko te hiahia o 
te Kāwanatanga kia haere nga tamariki Maori ki nga kura Pākehā. Kua puta te kupu 
a te Pākehā no nga tamariki kaumātua o Te Aute te Reo Ingarihi pai atu i to te 
Pākehā. Nga pai o Te Aute he whakaako i nga tamariki ki te whakapono, ki te 
mahi. Ko te tīmatanga o te mātauranga ko te wehi ki a Ihowa. Reweti T Kohere

He whakamārama tuarua: I kapea mai nga kōrero nei e 
Reweti Kohere i te wāhanga tuatahi o nga kōrero a Eruera Te Kahu. Ko tōna ake 
ingoa i roto o Te Pīpīwharauroa nama 120, Maehe 1908. Whārangi 8, ko 'Te Aute me 
nga Whenua o Whanganui'.—Nga Etita

E hoa, tukua atu nga wāhi kupu nei kia rere i runga i te nehu o 
te moana tāpokopoko a Tawhaki, ahu atu ki runga ki nga puāwai o nga rākau a Māui 
nāna nei i hī te whenua, ki nga kupu a ētahi pakeke.

Kaati kua tīmata te haere o nga tāngata e hiahia ana hei mema 
mo te Pāremata ki te kauwhau i ana kupu i mōhio ai hei kupu māna e haere ai ki 
te Pāremata. E hoa mā, e aku hoa e kauwhau nei koutou, engari kau pea te haere o 
te tangata i te hīnaki pouri e pai ana i te haere atu ki runga i te tūru o te 
whare Pāremata. He maumau kau, kua pau nga mātauranga i a Hone Heke, hore atu 
pea i muri mai i runga i nga tau i noho ai a Hone Heke tae noa ki te tau 1900. 
Te tau ka whānau ko te ture kaunihera hei whakahaere i tētahi ture e ora ai te 
iwi Maori. Heoi i te whānautanga mai o tēnei ture kāhore anō kia tae ki te 
tūtukitanga. Inā hoki ka mahia anō i oti noa kia tae rā anō ki te Kooti Whenua 
Maori kātahi anō ka tatū te ngākau o te tangata. E nga mātauranga katoa tēnā 
koutou. Ki a au, na tēnei ture i pau ai o tātou toenga whenua. He whakaaro nōku 
ko nga whenua here katoa kua tītari katoa i taua ture. Ahakoa kei hea te rohe 
pōtae, na taua ture ka tītari te mutunga iho ma te Kooti Whenua Maori e 

whakatatū. Ko ēhea ture rā a nga tāngata e oke nei kia haere hei mema? He nui te 
hiahia o te tangata hei mema, engari ko nga moni kē rā te pūtake nui, hore rawa 
he tangata kūare ki te kōrero mo nga taha o waho nei. Engari kia tae atu ki taua 
tūranga he aha te aha, kua rite ki nga kaitutei i a Iehu, te haeranga atu o aua 
kaitutei ka mea, 'He pai rānei e Iehu?' Ka mea a Iehu, 'Hei aha māu te pai? 
Haere ake ki muri i a au.' Tērā e pērā nga mema ka tū ki tana mōtini e tika ana 
ki te titiro a te kāwanatanga kua utua ki te koura ki te hiriwa. Kaati kei te 
tautoko 

ahau i te kupu mo te turaki i te waipiro. Kei te pai nga kōrero 
a Tuta Nihoniho kia rite katoa te iwi Maori kia turaki i taua taniwhā.



Na to hoa,

Matiu H Houtaewa

Te Pīpīwharauroa, 1905.



He whakamārama: Na Reweti Kohere te ingoa nei mo tēnei 
kōrero. Ko tōna ake ingoa kei Te Pīpīwharauroa nama 91, Oketopa 1905. Whārangi 
6, ko 'Ture Kaunihera'. Kei te mau tonu hoki nga kōrero ki ta Matiu Houtaewa i 
tuhi rā.—Nga Etita

He manu ta tētahi tangata, he kuihi. I ia rā, i ia rā, e whānau 
tonu ana he hua ma taua manu, kotahi hēki i te rā, he hēki koura. Whānau tonu 
mai he hua manu ma taua tangata, whakapaua tonutia atu e ia kua tatari kia 
whānau mai anō tētahi; nāwai rā ka noho tonu te tangata nei i te taha o te 
kōhanga tatari ai ki tana hēki koura. I te mea kua kaha rawa tōna minamina ki te 
koura, ka puta te whakaaro ki tōna ngākau mehemea ki te patua e ia tana manu, a, 
kāhore ana mahi tatari ki te wā rawa e whānau ai. Kātahi ka patua e te tāhake 
nei tana manu. No te tuakanga i te puku, aue, kotahi anō ia te hēki kāhore i 
tino pakari rawa. No te paunga o tēnei hēki ko te mutunga o te whiwhi o te 
tangata nei i te hēki koura i ia rā, i ia rā, notemea kua patua hoki e ia te 
kōtua.

E te iwi, he kōrero pūrākau tēnei na te Pākehā, he kupu 
whakarite, kaati me titiro e tātou te ekenga mai o ēnei kupu whakarite ki a 
tātou, ki te Iwi Maori. Me kii pēnei ake, ko te tangata nei ko te Maori, ko tana 
kuihi ko te whenua, e mārama ana te hua. Ko te hua tonu o te whenua e ngāwari 
noa hei whakahuri hei koura, hei moni. E whiwhi ai te tangata ki te hua o tōna 
whenua ma te mahi, ma te heke o te werawera, ā, ma te tatari mo nga tau maha. E 
kii rā a Hemi, 'Na tūmanako tonu te kainga ki nga hua utu nui o te whenua, he 
mea tatari marie atu nāna, kia tae mai rānō to mua me to muri na.' Ko te mahi 
ahuwhenua he mahi uaua, he mahi roa ki te tatari ki nga hua, otirā tērā anō nga 
mea e hohoro tonu te puta mai, arā, ko nga kai o te whenua, 

he miiti, he wāhie, he whare, arā, ka patu i ta rātou manu. Kua 
pau noa atu te hēki koura te kai, kua noho noa iho ināianei. Ko nga iwi tōtika 
ināianei kei te mau tonu ki o rātou whenua kei te whāmu te whenua i ia rā, i ia 
rā, i nga hua koura.



Te Pīpīwharauroa, 1907.



He whakamārama: Na Reweti Kohere te ingoa mo tēnei 
kōrero.Kaore i kitea ko wai te kaituhi, ko te ingoa ake kei Te Pīpīwharauroa 
nama 10, Aperira 1907. Whārangi 6, ko 'Te Kuihi i Nga Hua Koura'.—Nga Etita

Rātou! Tokotoru rātou he hunga ririki rawa engari hoki e tino 
mōhiotia ana rātou i nga wāhi katoa, ā, kaore hoki e painga e te tangatahe tino 
hoariri no te tangata. O rātou ingoa ko Waeroa, ko Puruhi, ko Rango.

He ngau kino ta Waeroa pērā anō me ta Puruhi ngau engari he koi 
atu tana ngau. Whakaatu tonu ai ia i a ia, ko tana whakaatu ko tana waiata, ko 
tana pao. Ko te wā e kōkiri ai ia hei te pō, kia moe te tangata. Ka hohoni ana 
ia kaore e ārikarika te mamae. Hei te pakinga a te tangata, papaki noa ki 
takiwā, ka rere, ka tataki te waiata; ko te rangi o tāna waiata ko whakakaitoa.

Ko te tino kāinga o Waeroa he ngahere, he repo, he pōkere, he 
wai pirau. E kii ana te Pākehā ko te ngau a te Waeroa te pūtake mai o nga mate e 
kiia nei he malaria. I nga tau tuatahi i mahia ai te awakeri ki Panama, i 
matemate nga tāngata i te malaria i te nui o te roto ki tērā whenua. No te 
tāpuketanga i nga roto, no te ringihanga rānei ki te hinu karahīni kātahi anō ka 
mutu te matemate o te tangata, ka ngaro hoki te waeroa.

Kaore he malaria o Niu Tireni. Kaati ake hoki mo Waeroa.

Ko a Puruhi ngau i te tangata he ngau kōhuru, kaore hoki ana 
pao hei whakaatu i a ia pērā me ta Waeroa. Ahakoa pai te moenga, kaiapoi nga 
paraikete, rūwhā rānei te tangata, ka tūwhanatia ia e Puruhi, e kore rawa e reka 
tana moe, ka hurihuri tonu i te pō roa. Ma te ongaonga noa o nga waewae huhua o 
Puruhi e rere ai te moe, e moe tūturi ai, pepeke ai, tūpoupou ai.'

I te mea kaore anō kia tū he pīhopa Maori mo tāua, ka rongo au 
i a Apirana Ngata e kii ana ko te tangata tika hei pīhopa mo te Iwi Maori te 
tangata kua honia e te puruhi. Kei te mōhio a Apirana ki te hohoni a te puruhi i 
ōna kōpikopikotanga i o tātou marae huhua. I rongo anō au ki tētahi tangata nui 
ka mutu anō te mea e moe ai te tangata i nga whare puruhi ko te kiri, ka 
ongaonga ka rere te moe ki tawhiti titiro mai ai.

Hae ai au ki nga tāngata kaore nei e rongo ki te kikini a 
Puruhi. Ahakoa pēwhea te ngau a te puruhi, kei te takaokeoke au nei kei te 
ngongoro ia o rātou ihu. He momo tangata anō pea no Ngāti Māmoe.

E rua nga take i nui ai te puruhi o te whare; Tuatahi he uru no 
te kurī, he tata rānei ki te whare. Tuarua, he paru no te whare he kore e tahia, 
he kore e horoia.

Kaore anō he waiata a tāua nei a te Maori mo a tāua nei puruhi 
engari ta te Pākehā. No te kitenga o Ropata Purana[304] i te puruhi e 
piki ana i runga o te pōtae o tētahi wāhine ātaahua ka puta i a ia ēnei kupu:-

Ka mutu anō te pai o Puruhi he kore e whiriwhiri i te tangatahe 
rite katoa ki a iatama, tamāhine rānei; kaihī ika, mema Pāremata rānei; 
pūpurikana, pīhopa rānei. Kaore hoki ana whakahāwea ki te hīroki, ki te rūruhi, 
ki te porongārara, ki te warehe reka katoa ki a ia.

E kiia ana e te Pākehā ko te puruhi te kai tītaritari i te mate 
kino nei i te pūpōnika.

Kaati ake pea i kōnei nga kupu mo Purihi me huri tātou ināianei 
ki tōna whanaunga tata ki a Mihi Rango. I whānau mai a Rango i roto 

o te paru taoruoru; ko tonā puaki he piro, ko tōna ōranga he 
haunga; ko tana kai he pirau. Ahakoa i hea te tangata kei reira ia e hongihongi 
ana. He waha reka ki te huka; he tikotiko i te kai; he whakaparu i nga matapihi. 
Ko te whakatīnanatanga, ko te whakarāpopototanga a Rango ko te weriweri.

He mea iti rawa a Rango engari rā ko ia te matāpuna o te mate; 
he kai tītaritari ia no nga purapura o nga mate kino o te piwa taipō, o te mate 
kohi me ērā atu mate kino. Inā tana tītaritari i te mate. E tau ana ia ki runga 
i nga mea piro, ki nga mea pirau, ā, hei tōna rerenga ka tau ki runga i nga kai 
a te tangata o te huka, o te parāoa, o te mīti, o te koura mara, o te kānga 
kōpiro, me ērā atu kai, na, ka paru aua kai i ōna waewae. Hei te horomanga a te 
tangata i aua kai, ka horomia anō hoki te kino i pania rā e ōna waewae, ka heke 

ki te kōpū o te tangata hei purapura mo te mate. He tika e kore e pāngia e te 
mate nga tāngata katoa e horomia ana i te tiamu a Rango i pani ai, engari ko 
ētahi e pāngia pērā anō hoki me nga tāngata i honea nei i te pakanga he 
waimarie. E kauwhautia ana e nga rata te kino o te Rango.

E kii ana a tātou tamariki i hoki mai i te whawhai[305] 
koianei tētahi mate nui o rātou i Ihipa me Karipori, he nui no te rango. Tū ana 
te kai, muimui ana te rango, pango tonu. Ki te pania te parāoa ki te tiamu kia 
tere tonu te kai i te parāoa, ki te kore ka kapi katoa te parāoa i te rango ka 
rite tonu hoki ki te tiamu. Ahakoa hohoro te kai i te parāoa, kaore te rango e 
rarua he uru ia ki roto o te waha hoia, ā, horomia atu hoki. Nāwai rā ka taunga 
noa iho te hoia ki te kai rango, ā, i te mate kai ka reka noaiho. Heoi anō pea 
na te puku maitai tonu o te puku hoia i kore ai e pāngia e te mate, otirā pāngia 
iho, ā, mate atu.

He tikanga hē te waiho tonu i nga kōwhao o nga whare pakupaku 
kia puare ana, i nga mea pirau kia toha noa. He whāngai hoki tēnei i te rango. 
Ko te tikanga pai me taupoki nga kōwhao me tanu nga mea pirau. Ahakoa rā hoki, 
kore pea te tangata e mate engari he mea weriweri rawa te kai i te tiamu a Rango 
i pani ai.

He hunga ririki rawa a Waeroa, a Puruhi, a Rango, otirā he 
huarahi mai rātou no te mate, no te kino, he hoariri no te tangata. Mo rātou pea 
te whakatauki a Ngāti Porou, e mea nei 'He iti mapihi pounamu.'

I kawea e tētahi tangata tana hoiho ki te tēpara tū ai, i te 
kore rango e muimui ana ka mīharo ia ka whakamihi, kātahi te rangatira o te 
tēpara ka kii: 'E, he rango tonu, nui atu, engari i nā tata nei i tangi ai te 
pere tina o te pāparakauta, ā, kua riro katoa nga rango kei reira.

Akuanei kia mutu te kai ka hoki mai anō ki konei muimui ai, ko 
to rātou kāinga tūturu hoki tēnei, ko to rātou papatipu. Kia tūpato ki a Rango 
kia nui ake to tātou mataku i a ia i to tātou mataku i te kēhua. Kaore anō a te 
kēhua tangata i patu ai, ko Eru Poho anake pea, engari a Rango, nui atu; kaore 
pea tātou i te mōhio, ko te pupuhi hoki a Rango he pupuhi ngaro, he pupuhi 
torohū.

Kaati nei nga kōrero mo Rātou. Rātou, rātou! Tātau, 
tātau![306]



Na Reweti T Kohere

Te Toa Takitini nama 3, Hepetema, 1931. Whārangi 37.

[304]Ropata Purana: Robert Burns, te tino poet i Kotarana. Ko tana 
mahi he pārau otirā ko ia te tino tohunga tiotio o te Kotimana.

[305]Whawhai: Ko te whawhai nui o 1914-1918.

[306]'Tātau, tātau!': Na Timi Kara tēnei pepeha pai i tito. Pai kē 
atu tēnei maioha i tēnei rā, 'Kia ora!' I kī a Nikora Tautau no nga whare 
waipiro tēnei maioha, 'Kia ora!'

He taonga tonu te hoki whakamuri o nga whakaaro ki nga rā ka 
huri nei, kia āta whakarārangitia mai ai nga mea i tūpono ki te tinana o ia 
tangata, o ia tangata. Ka rite ki te whakaahua e hanga nei e te Pākehā ki te 
pukapuka ka takoto mo nga tau maha: heoi tau, ka pā mai te aroha, ki te hoa, ki 
te matua, ki tētahi atu rānei i matea nuitia ai e te ngākau, ka hura, ka titiro, 
'E koia tēnei, ko mea.' He hanga pai noa, mariri kau te pouri i te mea ka kite 
iho. Waihoki ta te aroha i whakaū ai ki te kahu o te ngākau: me te whakaaro o 
hura ake, e takoto ana, ka hoki mai nga haereerenga, nga koanga tahitanga nga 
kōrerotanga, nga tākarotanga o ērā nga rā, hei whakakoa, hei whakapouri. Ko wai 
te tangata, ahakoa ia i tino whakamamaetia, i kore e hoki atu anō nga mahara ki 
te awhi i nga mea nāna ia i whakamamae. Ka kōingo tonu te ngākau maru ki te mea 
nāna i aki.Tēnā ia ko nga mea i kaingākautia, he hono tonu te hoki mai i te ao, 
i te pō: he wā e roa e mau iho ana i te mahara te kopaki; he wā he whakaatu kau 
mai, me te ihi o te rā i muri i nga kapua, ka ngaro atu.

E rite ana tātou ki te tangata e haere nei i te huarahi, e 
titiro ana ki mua, ki muri, ā, ki te wāhi e tū iho ana te tapuae. Ki mua ko te 

tūmanako hei ārahi, kei te kimi te whakaaro he pēhea rā te āhua 
o tērā wāhi, he aha kei tua i tērā pae maunga, he aha kei rāwāhi o tērā awa. Ko 
tēnei hei hiki i te waewae e kakama ai te hīkoi. Ko nga kanohi kei te huarahi 
tonu, kei tētahi taha, kei tētahi e hopu ana i te āhua o ia mea, o ia mea, e 
mīharo ana ki tēnei, e ui ana ki tērā, e whakakino ana ki tēnei. Ka pahure ake 
ērā, ka tū mai i muri i te tuarā, ka kiia he whakamaharatanga. E tama, e hine, e 
koro, e kui! Haere ake, ā, ka tū, ka titiro whakamuri ki te paenga roa i haerea 
mai ai e koe. Tuia nga pou whakamaharatanga kua mahue atu, nga taumata i noho 
ai, nga awa i whakawhiti ai, nga kāinga i okioki ai. Kei tēnei wāhi ko tērā hoa 
aroha, kei tērā ko te whare i kori ai, kei tētahi atu ko te marae i puaki ai nga 
kupu nunui. Ka hoki mai nga kanohi o nga hoa aroha anō he mea whakawairua. 
Ahakoa hoki rā kei te ora anō nga tinana, mehemea kei tawhiti, e rite ana ki te 
wairua, ma te pō e whakatūtata mehemea ka kite moemoeā, oho rawa ake ki te ao e 
rere atu ana. Nāna i ora ai ko te tūmanako kei roto tērā anō e kite, tērā anō e 
mihimihi, ahakoa roa te wā e wehe ana.

Koia i pai ai te harirū ki te hoa aroha, tuku rawa te ihu, ka 
kii atu, 'E nohohaere rānei, ka kite anō tāua a taihoa.' Tau hanga e te Atua ki 
te whakatō i tēnei purapura i te tūmanako ki te ngākau o te tangata, hei 

whakahou i nga āronga tawhito, hei whakamāmā i nga taumahatanga o tēnei wā, hei 
wawae atu i te huarahi ma roto i nga rā e toe mai ana i te aroaro. E tohu anō ka 
kii nga Karaipiture ko te tūmanako tētahi o nga taonga nunui o te ao.

Taku mahi he ui i nga hua o tēnei hanga o te haere, hāunga ia i 
runga i nga take nunui, engari mo te wāhi i whaiti mai ki te tinana ake o te 
tangata. Ko te mea nui tonu ko te kite, ko te matatau ki te āhua o te whenua, ki 
te āhua o te tangata. Ki te huhua nga mea papai e kitea ka tītaritaria nga 
mahara, ka whakaratohia ki tēnei ki tērā. Ko nga uaua ēnā o tēnei hanga o te 
haere, otirā he mutunga anō to te whakarato, kia waimehatia ki roto ki te 
kanohi, ka kitea i roto i nga pai huhua he iti iho te pai i tēnei nā, he hira 
ake to tērā, ka iri atu te mahara ki nga mea i hira ake te pai.

He aha rānei i hokia ai a muri, te wā kāinga, i te tini o nga 
mea paipai kei ētahi wāhi. E kore anō e kore. Kei te taha o te tūmanako e takoto 
ana ko te kōingo e kore e makere kē atu ki waho o nga mahara te kāinga tupu, te 
wāhi i whakatupuria ai te tangata, te taha o nga mātua. Tēnei te pao na te 
Pākehā hei kīnaki mo nga kupu nei:­

Na konei rā e nga hoa te tutuki ai nga hiahia kia hono te 
kitekite. Kei te matenui katoa tātou ki o tātou kāinga tupu. Hei kona koutou.

Heoi rā. Waiho te tūmanako kia kitekite anō a ko ake nei.

Na Nohopari

(Apirana Ngata)

Te Pīpīwharauroa, 1909.



He whakamārama: Ko te ingoa mo tēnei kōrero na Reweti 
Kohere engari ko tōna ake ingoa i roto o Te Pīpīwharauroa nama 141, Tihema 1909. 
Whārangi 9, ko 'Nga Rā Ka Huri Nei'. Ko nga kōrero kei te hāngai te nuinga ki ta 
Nohopari i tuhi rā.

—Nga Etita

E rua nga tū o te whakahī, he whakahī hē, he whakahī tika. Ko 
te whakahī hē ko te whakapehapeha, ko te whakamanamana, mo te āhua, mo nga rawa, 
mo te tūranga, mo te tika rānei. I kī tētahi Pākehā e toru nga tū o te whakahī 
kino: he whakahī mo te pare(āhua), he whakahī mo te place(tūranga). Ko te 
whakahī kino rawa ia ko te whakahī mo te grace arā, mo te whakapono, mo te tika, 
mo te pai.

Ko te whakahī tika ko te ngākau hae, mo te ingoa, mo tōu ake 
ingoa, mo te ingoa o tōu whānau, o ōu mātua, o ōu tipuna, o tōu iwi, o tōu 
whenua. Kaore tēnei tū whakahī e whakaae kia tāpukea, kia tāunutia, kia 
tūkinotia, kia whakahāweatia. Ko tētahi ingoa mo tēnei tū whakahī he tū 
rangatira. Ko te tū tēnei na reira nei a Te Kani-a-Takirau i kore ai e whakaae 
ki te ingoa kīngi, i pupuri tonu ia ki tōna mana rangatira o ōna tīpuna iho 
rānō. Ko te whakahī tēnei i kore ai te kōtiro e whakaae kia poke tōna ingoa 
ātaahua. Ko te whakahī tēnei e kore nei e whakaae kia utua te aroha ki te moni 
ēngari ki te aroha anō. E kore nei e pīnono, e kore nei e patipati, e kore nei e 
tāpapa, e ngaoki rānei ki te tangata, e kore nei e hokona tōna pōti, e riro 
rānei tōna ngākau, i te moni, e kore pea e whāterotero te arero hei whakakata i 
te Pākehā kia panga mai ai he moni. E kore nei e mārena ki te tangata mo te moni 
te take, engari mo te aroha, e kore nei e tāpapa ki te aroaro o nga momo kīngi o 
te Pākehā e kore nei e mataku. Ko te whakahī rangatira tēnei, ko te whakahī 
tēnei hei tiaki i te tangata kei whakatutua i a ia anō.

He iwi tapu, he iwi wehi, te Maori i nga rā ka huri. Me titiro 
noa ki nga whakaahua o nga kaumātua ka kitea te wehi me te tau. Ahakoa e pēhia 
ana te Maori i roto o Orākau e te Pākehā kore rawa a Rewi 

Maniapoto i whakaae kia riro hereheretia.

He kitenga o te Maori kua poto te whenua i te Pākehā, kua ngaro 
tōna mana, ko te take tēnā i whawhai ai ia ki te Pākehā. Ko ōna toto rangatira, 
ko ōna toto whakahī, tērā e koiri ana. He tohu no te rangatira te mā, te mangō 
te ware ia ma te wheke.

Na, he pēhea te tū o te Maori i ēnei rā, kei te mau tonu rānei 
te wehi me te tapu?

I te taenga mai o tētahi Pākehā mātau ki Te Araroa i a Hanuere 
1931 ko Dr Sutherland te ingoa, i nga whaikōrero ki a ia ka puta i a ahau ēnei 
kupu na:-

'He iwi wehi, he iwi rangatira, o mātou tīpuna, ā, ko mātou ko 
nga uri ahakoa kua kino mātou i nga mahi a te Pākehā engari rā e kitea anō i te 
hōhonutanga o o mātou ngākau, kei te mau tonu to mātou ngākau whakahī. E kore 
rawa nei e whakaae ki nga tikanga hē a te Pākehā, ki ana taunu.' I mea anō ahau, 
'Ko nga whakapapa a te Maori i tīmata ake i te tangata tūhono atu ki nga atua i 
te rangi. He uri mātou no nga atua na konei hoki he mea nāna rawa, to mātou 
koropiko. Ko te Pākehā, ko tana tino mahi nei he hokohoko toa, he whakatipu 
kāpiti. Ko au ko Ngāti Porou kaore ōku waka, ko tōku waka i whakawhiti mai ai au 
i Hawaiki he taniwha. He atua au, e kore e tika kia eke ma te waka rākau.'

He kupu whakamanamana ēnei ma nga toto Maori. Waiho na au kia 
whakamanamana ana hei tautoko i a ia te mea ngaro, kei koropiko ki nga iwi 
Pākehā. He kore noa no te ngākau whakahī kei te kerokero.

Na, kei te mau tonu rānei te ngākau rangatira o te ngākau 
whakahī o te Maori kua weto rānei? Kaore he hē o te āta mahi ki te Pākehā mo te 
utu tika nōu te werawera nāna te moni, nōna rānei te werawera nāu te moni. Ko te 
hē kē ko te pīnono, ko te tāhae, ko te hīanga.

Ki taku titiro he tokomaha nga Maori ko ta rātou tino whai kia 
whakanuia tātou. Kaore a te rangatira whai kia whakanuia ia kei te nui tonu rā 
hoki o te pō mai rānō, engari ko te tino rangatira ia ko te tangata pai, ko te 
tangata tika. Kei te tino ruarua tōku ngākau ki a tātou mahi e haka nei, e poi 
nei, ki te Pākehā, hei tākaro ma te Pākehā. He tika anō pea te haka ki nga uri 
kīngi o Ingarangi tēnā ko te kaha ko te poi ki ērā atu iwi, ki nga Pākehā noa, 
he whakatutua tēnei i te tangata.

Ko tētahi tikanga tūtūā anō ko te hoko i nga mea katoa mo te 
moni. He mea anō kāhore e tika heoi anō me hoatu i runga i te aroha i ta te 

ngahau rānei i whakaaro ai he tika. He pōti tētahi mea kāhore e 
tika kia hokona. E hokona ana e ētahi tāngata te tika, e tautokona ana rānei te 
hē kia hinga ai te tika.

Ko te tino hara tēra o Ehau he hokonga nāna i tōna mātāmuatanga 
mo te kai. He tangata tūtūā a Ehau, tuku iho ki ana uri he tūtūā he iwi mohoao. 
He whakatauki na te Maori, Tō te ware tōna mate he kai.' He tohu no te tūtūā te apo, te hākere arā nga tū apo katoa.

I tētahi hākari tamariki i tae ai au kotahi anō te kereru, kāti 
i whakawhetai ka hikitia te manu e te tangata rā, kainga ana e ia māna anake me 
te titiro atu anō māua te hunga i hōmai rā te manu. I mōhio tonu taua tangata ma 
māua kē te manu, na reira hoki i hohoro tonu ana tana hiki i taua manu.

I tētahi wā anō he tokomaha mātou i roto o te whare nui e noho 
noa ana, he rangi ua hoki. Kātahi ka puta mai tētahi wāhine me tana rīhi kānga 
hou. Otirā i to mātou nui i mōhiotia e kore mātou katoa e rato. Tau ana te riihi 
ki raro noho ana tētahi kaumātua, rere ana tana ringa ki nga puku kaanga e rua. 
Kei te kai i tētahi puku, ko tētahi kei tōna aroaro tonu e takoto ana ahakoa 
kaore te katoa i rato.

Ko nga tāngata apo, hākere rānei, i te mea kua taunga kē rātou 
ki tērā tikanga ka wareware kei te hē. Ko ētahi kē kei te kite atu kei te hē. 
Kei te wareware rātou ki nga kupu a te Karaiti i mea rā, Pai atu te whakawhiwhi 
i te whiwhi.'E kiia ana e ētahi tāngata te waipiro, ko te kai a nga kīngi. 
Kaore au e mōhio he aha te kīngi o te waipiro, arā kē te ingoa tika mo te 
waipiro ko ta Hakipia i tapa ai, arā, ko te rēwera. Na te waipiro a Noa i takoto 
tahanga ai, na te waipiro ka hoko ētahi rangatira, me ētahi wāhine i tahanga ai. 
Ko te wāhine haurangi kaore e mōhio kei te pēheatia ia. Ka mutu te mea 
whakatūtūā i te tangata he waipiro engari pōhēhē ai te tangata haurangi kei te 
rawe ia.

I aku kōrero kia tāia i mea au a nga tau e heke iho nei ko te 
nuinga o nga Maori kore whenua e rite ki nga tāngata o Kipeono i meinga rā hei 
utuutu wai hei tātā wāhie ma nga Hūrai arā, hei pononga. Kaore he hē o te 
kai-mahi engari ko te tūtūā te hē. Ki te kaha te tangata ki te mahi ka 
whakamihia te tangata e te Pākehā ēngari ki te māngere, ko te tūtūā, ka 
whakahāweatia.

Reweti T Kohere

Rangiata

East Cape

Hepetema 9, 1946



He whakamārama: I kitea e au ēnei kōrero i roto o taku 
tēpara tuhituhi, i tuhituhia hei tā ki tētahi o a tātou nūpepa Maori, ā, 
wareware tonu ake. Kaore pea he hē ki te puru atu ki roto o Matariki. Ko te 
whakahī tika e kōrerotia nei ki te Reo Ingarihi he personal pride, arā, he 
self-respect. He tino taonga tēnei. Anā kē te whakahī hē, he conceit, he 
snobbery. I whakatakototia e tētahi wāhine he koura iti ki taku aroaro. Te 
kitenga mai o tētahi kaumātua i te pito rānō o te tēpara, ka whakatika mai, ka 
mauria taku koura nāna anake i kai.—Reweti T Kohere

Ko te ngahau tētahi mea, te mea rānei, e tino mate nuitia ana e 
te tangata. Kaore i rite tonu te tū o te tangata kaore anō hoki i rite tonu te 
tū o te ngahau. I te wā e tamariki ana te tangata ko ana ngahau, ko ana tākaro, 
na te tamariki. Ka taitama te tamaiti ka whai atu ia he tākaro e rite ana ki ōna 
tau, ā, ka mahue i a ia te kare pōtaka. Ka kaumātua ia ka whai ia ki nga ngahau 
e rite ana māna. E pānuitia ana e nga ngahau a te tangata tōna āhua, he tangata 
pai rānei, he tangata kino rānei. E tika ana te taitamariki kia ngahau, kia 
tākaro, ko nga taitamariki e kore ana e tākaro kei te hē, he kuia.

E toru nga tū o te ngahau. Ko nga ngahau a te tinana, ko nga 
ngahau a te hinengaro, ko nga ngahau a te wairua. Ko te omaoma, ko te tūpeke, ko 
te haka, ko te tākaro, he ngahau na te tinana. Ko te kōrero pukapuka, ko te 
tuhituhi, ko te kōrero, ko te whakarongo ki nga kōrero mātau, ki nga kōrero 
āhuareka, he ngahau ēnei na te hinengaro. Ko te whakapōpō, ko te hāmumu ki te 
Atua, ko te kite i te pai, ko te waiata reka, ko te whakatangitangi, he mea 
whakangahau ēnei a te wairua. 'I taua wā anō ka hari te wairua o Ihu.' 'A, to 
rātou kitenga i te whetu, nā, ko te tino haringa i hari ai' He ngahau, te ngahau 
tino nui tonu o te whakapono.

Kaore i rite tonu nga ngahau a te tangata. Ko nga ngahau a 
ētahi tāngata ehara i te ngahau ki ērā atu tāngata engari he kino, he whakapouri 
ngākau. Ina hoki he ngahau te haurangi ki ētahi tū tangata, ki ētahi atu ia he 
mea weriweri rawa. Ko te haurangi he 

ngahau na te kikokiko, pērā anō me te māngere, me te momoe me 
te pukukai. Kei runga hoki i te āhua o te tangata te āhua o ana ngahau. E kitea 
ana e ētahi tū tangata he ngahau ma rātou i nga mea katoa, i nga wāhi katoa, 
ahakoa noho mokemoke rātou. He take no te ngahau ki a rātou a rātou mahi, o 
rātou kāinga, a rātou tamariki, arā ko tōna ngākau he matāpuna no te koa, no te 
ngahau. Ko ēnei tū tangata kei te ngongo i nga painga o te ao. He āhuareka ki a 
rātou te rerenga mai o te rā me tōna torengitanga. E rangona e rātou he waiata 
reka i te rere a te wai, i te kōrihi a nga manu o te ngahere, o te rangi. He 
tino whakaahua ātaahua ki a rātou nga maunga, nga pukepuke, nga ngahere, nga 
kapua, nga pārae e hipokina nei e nga tarutaru matomato. Ko ta rātou na pikitia 
e mahora tonu ana i ia rā, i ia rā. Ka mātakitaki rātou ka pupū ake te 
whakawhetai me te mīharo i o rātou ngākau ki te Kai-hanga o ana mea. Ko o rātou 
ngākau he matāpuna no te koa, no te ngahau, e kore nei e mimiti. Me waiata tahi 
na rātou ko te kīngi hēpara[307], i mea nei, 'E kōrerotia ana e nga rangi 
te korōria o te Atua. ā, e whakaaturia ana e te kikorangi te mahi a ōna ringa. E 
puaki mai ana te reo o tēnā rangi, o tēnā rangi, e whakaatu mōhiotanga ana hoki 
tēnā pō, tēnā pō.' He taringa o rātou hei whakarongo ki nga hāmumu a nga rangi, 
he kanohi o rātou hei mātakitaki i te korōria o āna mea. He hākari ta o rātou 

ngākau, ta o rātou kanohi, ta o rātou taringa, i te rā roa, i te pō roa. Hei te 
panapana tahi o rātou ngākau me nga hanga ātaahua o te ao. Ko tēnei momo tangata 
kaore e whai rawa ma nga huihuinga tangata, ma nga hinganga tūpāpaku, ma te 
kanikani, ma te reihi hoiho, e kite ai i te ngahau. He kanikani ta tōna ngākau i 
nga wā katoa. He nui te tangata he matapō, he turi, kāhore i te kite, kāhore i 
te rongo. E kii ana ko te kupu, 'He taringa a rātou kāhore e rongo, he kanohi o 
rātou kāhore e kite.'

Ko nga ngahau tino pai, kore nawe, kore kawa, kore niho, ko nga 
ngahau o te hinengaro, o te wairua. He tino ngahau pono te kōrero pukapuka. Ma 
te pukapuka e mau mai ki a koe, hei hoa mou i te taha o tou ahi, nga tāngata 
mātau o te ao, nga mea kua rupeke atu ki te pō, nga mea rānei kei te ora tonu. 
Mo te aha te tangata kia mokemoke i te mea e whai hoa ana ia i āna pukapuka, i 
āna nūpepa, ā, i te radio?

He ngākau kē anō a te tangata whai moni a te tangata rawakore 
rānei. He mea whakangahau i nga tāngata whai moni te kākahu ātaahua, nga pueru 
utu nui he mea whakatatū i te ngākau horihori. Ma te tangata whai moni tērā 
ngahau te reihi hoiho, te rere motokā, nga 

kai utu nui, te taihaere ki nga whenua tawhiti.

Ahakoa rawakore te tangata e kite anō i a ia te ngahau pai, he 
ngahau pea e whakahāweatia e nga tāngata whai moni. Koia nei te tikanga o nga 
kupu a Tamati Kerei[308], he tohunga no te Iwi Ingarihi, mo nga ngahau a 
te hunga pae-rā-uta:-

Waihoki e koe i nga kākahu hiraka, i nga koti huru, e koe e 
rere rā i runga i te motokā kanapanapa, e wherawhera rā i te rau o te nōti. Kaua 
rā e titiro whakahāwea mai ki a te pae-rā-uta ki ana ngahau, kei pōhēhē koe kei 
te moni anake te ngahau. Akuanei pea hei waho noa to katakata, ko roto ia kei te 
taero, kei te ngingio.

Ko nga tino ngahau kei te tangata tonu, kei āna mahi, kei ōna 
whakaaro. Ko nga ngahau a te tangata mārena a te wāhine mārena kei a rāua anō, 
kei nga tamariki, kei nga mahi, kei te kāinga. Ko te tangata e kore ana e kite 
ngahau i tōna kāinga ake ka haere ki te pāparakāuta rapu ngahau ai mana, 
haurangi ai, whakapau ai i āna moni hei whakangahau i ērā atu tāngata. Ka 
wareware i a ia tana whaereere, āna tamariki, ā, e kii ana ko Ngāti Porou, 'Ko 
te ruaki anake e tae ki te wāhine.' I te āhua o ētahi kāinga Maori, o nga whare, 
ka hiahia tonu te tangata ki te oma. Kaore kau he mea hei pupuri i te ngākau. Ki 
ētahi tāngata he ngākau nui rawa te whakapai i o rātou kāinga, te ngaki i a 
rātou kāri. He tino ngahau tēnei. Kua kite au i ētahi kāinga ātaahua no ētahi 
tāngata ehara nei i te rangatira engari he tāngata pukumahi, tohu moni. Ko 
tētahi o aku tino ngahau ko te ngaki i aku rōhi. He hari nui te kite i te 
putanga ake me te tipu o te kai; te putanga ake me te kowheratanga o te rōhi. Pā 
mai hoki te kakara ki te ihu ka pai rā hoki. I hanga e te Atua nga puāwai hei 
whakahari i te ngākau o te tangata. I a te Karaiti e haere ana ka kite ai i te 
rengarenga e kōwhera ana, ka 

katohia e ia, kātahi ia ka mea, 'Maharatia nga rengarenga o te 
whenua.'

Ko tētahi mea ngahau atu i te ao he hao ika. E haere mai ana 
nga tāngata o nga whenua mamao ki Niu Tireni nei ki te hī, ehara i te mea he hī 
hei kai ēngari hei tākaro noa iho. He ngahau na nga Pākehā rangatira te hī. He 
aha te mea hei rite ki te kume a te ika i te aho, i te tākirikiri i te mea e 
hūtia ana, i te kitenga iho e piki ake ana te ika, ā,a i te ekenga ki te waka ka 
kapakapa. Ko te tangata e kii ana ehara tēnei i te ngahau kua moe tōna ngākau. 
Ma te Pākehā e kōrero te ngahau o te hī tarauti. Ki ētahi Maori kaore he ngahau 
o te hī ika; ki a rātou he mahi whakamomori. Ki te haere ki te hī moki kaore nga 
tāngata e kai i uta, i te moana rānei, kaore he puhipuhi paipa, ko te mahi nui 
he tūpato tonu kei takahia nga tapu. Ehara tēnei i te patu kai ēngari he 
karakia. Kaha kē atu te wehi o ētahi tāngata i nga ture o te hī i to rātou wehi 
i nga ture a te Atua.

Ko tētahi o aku tino ngahau he koko kehe, na konei hoki au i 
kiia ai, 'Ko te tangata koko kehe o Pouretua nei.' He ika tino reka te kehe 
engari ki te tāpiritia atu he ngahau ka reka kē atu. Tāpiritia a tātou mahi 
katoa ki te ngahau akuanei ka warewaretia he mahi.

Ko tētahi mea whakangahau atu i te ao he tamariki. Ko nga 
tamariki tino ngahau ko nga tamariki ka timata ana te ako ki te kōrero. Mataku 
ai ētahi tāngata i te tamariki, he hōhā, he whakataumaha. Ko nga tāngata e 
whakaaro pēnei ana kei te pōhēhē. Mīharo ai au ki nga tāngata kaore nei he 
tamariki, aroha ai au ki to rātou manawanui, ki te kore e hōhā ki a rātou anō. 
Ko te whare kaore i te turituri i te reo, i te hiere a te tamariki, he whare 
tūpāpaku. Kia hoki mai nei i te mahi i te haere rānei, ka rere ake nga tamariki 
ki te karanga, ki te pōwhiri, kaore he hari, he ngahau hei rite. Ka ea te oranga 
i te ao. Whakaangahia ana e te tamariki nga kaumātua ki nga huarahi tika. I kiia 
e te Kaiwaiata, ' Na, he taonga pūmau na Ihowa nga tamariki. Ka hari te tangata 
kua hī nei tana papa pere i a rātou.'

Ko ahau he tangata pae-rā-uta, ā, ko aku ngahau he ngahau 
paera-pa-rā-uta. Kaore au i te koinga ki nga taone, ki te pōwaiwai o te tangata, 
ki te karuru, ki te tatangi, ki te hoihoi. Kāti anō taku hoihoi ko te korihi, ā, 
nga manu ko te pupuhi a te hau, ko te ngunguru a te tai, ko te hiere a te 
tamariki.

Ko Matiu[309] he tohunga no te Pākehā mo nga mahi 
whakakatakata, whakangahau. Ko tana pārekereke moni tonu tērā. I haere tētahi 

tangata ki te rata kia tirohia tana mate. Ka mutu te titiro i a 
ia ka tohutohu te rata,

'Kaore aku rongoā mōu; ko te mate kei o whakaaro, kei to 
ngākau. Me haere koe ki te whakarongo ki a Matiu, kia kata ai koe, kia 
whakangahautia. Ka mutu anō te rongoā mōu, arā, he kata he ngahau'. Kātahi ka 
whakahokia atu e te tangata nei, 'Aue! ko Matiu rā hoki au!'

Ahakoa whai moni te tangata, ahakoa noho ia i Rānana, uru ia ki 
nga mahi āhuareka o te ao, me he mea kāhore tōna ngākau i te tika, e kore rawa 
ia e mōhio ki te ngahau pono, ki te marie o te Atua e kore nei e taea te 
whakaaro.



Reweti T Kohere



Ko ēnei kōrero Kei Te Toa Takitini nama 60, Akuhata 1926. 
Whārangi 441.

[307]Ko Kingi Rawiri. Tirohia Waiata 19.

[308]Thomas Grey's Elegy.

[309]Mathews, Irish Comedian.

Ko te kupu nui tēnei o nga huihuinga ki Poneke i tēnei tau, 
ahakoa te maha o nga kupu e puaki ana i nga tāngata mātau i reira o nga tikanga 
e hangaia ana e nga rangatira o te motu mo nga pire i kōkiritia ki te Whare 
Paremata. Na Tamahau Mahupuku[310] i whakatakoto te take hei tirohanga ma 
nga tāngata whai mahara o ia iwi, o ia iwi, arā, kia tukua ki nga taitamariki 
nga kupu me nga whakahaere mo te iwi a ēnei rā e tū mai nei. Kaati ake nga 
kaumātua hei tautoko. Ka haupū te kupenga tawhito ki uta, ki nga parenga o nga 
wai tauraki ai ki te rā, ka maroke, ka pakapaka. Kua taha nga rā i hao ai i te 
ika o te moana, o te wai maori; ka waiho hei tirohanga kanohi, hei mihi ma nga 
tira e tuku ana ki te wai, 'Tēnā koutou nga kaihao o ērā rangi, te manawa o te 
iti o te rahi.' Kua pū te ruha. Ka tuku ki te wai ko te kupenga hou, no nanahi 
tata nei i whatua ai, he pakari i te mea e hou ana nga whiri, kaore anō i 
pungohe i te ia o te wai, i te taimaha o te haonga ika. Ka hao ko te rangatahi.

Waihoki, e ai ta nga kaumātua, 'No te aronga tawhito mātou, ka 
kopa i roto i ēnei nga rā, ka pūhoi ki te whai i nga tikanga, i nga mahara e 
tupu ake ana. Ko koutou ko nga tamariki i whānau i roto i nga rā o te Pākehā 
nei, he waiū no koutou tōna mātauranga, ko ana tikanga he kīnaki no nga kai i 
whāngaia ai koutou, a mohoa noa nei.

Ma koutou e kimi atu te roanga, te whānuitanga o ēnei mea hou, 
ma koutou hoki nga kupu. He tika anō he tamariki koutou, otirā e whanatu ana ki 
te pou mārōtanga o te tangata, e wehe mai ai te taitamatanga, e tuku atu ai ki 
te koroheketanga. Ma koutou e to atu ētahi wāhi o te reanga tawhito hei hono atu 
ki te reanga hou.' He hanga aroha hoki ēnei kupu ki te puaki i nga kaumātua, anō 
e poroporoaki ana ki nga oha a nga tīpuna, ki ērā atu mea katoa e kiia nei e 
taua he tikanga Maori. No konei i oho ake ai te ngākau, he manawapa kei hopu 
tata tātou nga tamariki ki te tuku a o tātou koroua, kei hua kua wātea nga marae 
nei hei koringa mo tātou anake. He tika kei te nunumi atu te tira o nga kaumātua 
i nga torouka, engari tēnei anō te hiku e whakakiriuka iho nei, kia ata tirotiro 
iho ai anō ki te hiki o te waewae o te ope tamariki, ka huri ai ki te pō. Ehara 
he whakatau noa mai ta te wairua e takataka ana ki te haere. Otirā he tohutohu 
anō ta te wahangū, kei tātāhau ngaitāua, kei rere tōtōā ki runga ki nga mea hou, 
ka pā he aituā ki te iwi, Tirohia a mua, a muri, tētahi taha, tētahi taha, kei 
waenganui tāua o nga ngaru e hoe ana. Whakarongo ake ki te tangi a nga tāheke, 
he arawaru, he apakura, mo nga tūpāpaku a tēnei hanga a te tikanga, o nga waka i 
whakaterea kinotia i ērā o nga rā. Whakarongo atu ki te haruru kei mua kei te 
aroaro o nga tai e aki ana ki uta, no hea e kitea atu i te rehutai, i te rehu 
kamo. He ako ta muri kia tūpato ki tēnei hanga ki te toka. He tai mihi whenua, 
he tai mihi tangata e tangi tiori ana. Taukuri tāua te tamariki, ka mahue iho 
nei hei pani, hei pōriro, nei tuhinga mai ma te ringa whakatoi o te Pākehā, 
'Rere, e pā ma he mōrehu ēnei.' A, ko tātou ianei hei whiunga kupu ake ma nga 
kaumātua nei, ko tātou hei whakatere i te waka kia ū ki uta?

Ka hao te rangatahi. E hoa ma tirohia nga awa nei, kei hea he 
ika hei haonga? Te tuna, te inanga, te piharau, te kanae, te kahawai, ka toe he 
mōrehu pēnei hoki i te tangata. Ka kī nga awa i te ika Pākehā, tērā anō ōna 
rākau hei hī. Me pēhea tāua e whiwhi ai i tētahi o ēnei ika tipua? Heoi anō rā 
me whai atu ki tētahi o a te Pākehā rākau, ka whiwhi ki tērā, a, matatau rawa ki 
ōna tangotango, ka whiwhi ai hoki 

tātou i nga ika o nga wai e rere nei.

Tērā te tangata e kii he kupu taurangi ēnei, kaore he tatūtanga 
ki raro, e mārama ai ētahi hinengaro ki te ekenga mai o ēnei kupu whakarite ki 
runga ki nga mahi o ēnei rā. Me pēnei ake tētahi kupu whakamārama, tēnei tētahi 
taonga kua tū noa ake ki waenganui i te Iwi Maori, ko nga kura. Kua tīmata nga 
kura i roto i nga tau tata nei ki te whakatupu mai i ētahi tāngata hei 
whakatakoto tikanga ki te aroaro o te iwi, a tēnei ētahi o rātou kua whiu kupu 
ki nga rangatira o te motu. E kiia ake i runga rā, ko te mātauranga to rātou 
waiū, ko te mea hui ki a rātou ko te tika, a, ko te tikanga, he mea e hira ake 
ana i te tangata, i te mana rangatira. Kaore a te mātauranga whakapai kanohi. He 

tika anō tēnā, engari kei pōhēhē te Iwi Maori, ko te mātauranga e whakawhiwhia 
ana ki nga tamariki i nga kura ko te mutunga mai tērā. Kaore, he tapatahi te 
āhua o tērā, ko te mātauranga o te taha Pākehā, ko te mātau ki te tuhituhi, ki 
te tātau, ki te kōrero pukapuka, ki te kōrero i nga reo o nga iwi Pākehā. Ko nga 
kupu tohutohu e ahu ana mai ki te iwi i tēnā whakatupuranga tangata tērā anō e 
uaua, kaore hoki i te noho nui i tēnā wā ki roto i nga whakaaro o te hunga 
tamariki te āhua o nga marae, te āhua o nga hapu maha o te motu hei taunga atu 
mo a rātou kupu. Tērā atu anō te wāhi o te mātauranga e toe ana, arā ko te whai 
kia matatau ki te āhua o te iwi Maori ma ana tikanga. Kia taea ēnā ka āhei ai te 
kii, engari tēnā tangata kei waenganui e tū ana, kei te mātau ki te āhua o 
tētahi taha, o tētahi taha.

I pēnei ake ai te whakamārama kia ea ai tēnei pātai, ki hea 
tuku ai te kupenga, ki hea hao ai te rangatahi? Ko te whakautu, hei waenganui, 
kaua hei nga taunga tawhito i te wā o te Maoritanga, kaua hei nga taunga hou 
rawa o te Pākehā, engari hei waenganui, kei reira te mano o te ika e 
pōrangirangi noa ana. Ko nga tohunga hei hao i taua waenganui na, ko te rōpū i 
whakatapuria tahitia i roto i te mātauranga Pākehā, i te mātauranga Maori. Kei 
runga i a rātou te kupu nei,

'E hao rā e te rangatahi.'

Na, whakarongo e te motu! Tēnei te tikanga kei te tupu, kei te 
whānui haere i roto i nga rā nei, ko te kotahitanga o nga tamariki o Te Aute. Ko 
te iringa tēnā o aku mahara, o aku wawata mo to tātou iwi Maori, ma reira e 
pupuri te momo tangata, e manaaki te kaupapa oneone. Ehara i te pepeha na te 
Kotahitanga, engari he kupu noa nāku 

ma nga tikanga e whakahaerea ana e tēnei Kotahitanga e hoki mai 
ai te ora ki te iwi Maori.



Na Apirana Ngata

Tihema 9, 1900

Te Pīpīwharauroa nama 35, Hanuere 190. Whārangi 6.

[310]Tamahau Mahupuku, rangatira nui o Wairarapa. Nāna te kupu. 

'Kua huri te rau tau o nga kaumātua, no nga tamariki ēnei rau tau.'

Kaua te Ware e Tū i runga i te Marae



Kaua e waiho ma te ware e tū te marae kōrero, te papa taua, te 
aroaro ope tuarangi, koi uia ka ngaro i a ia, ka hē. Mo te tū, koi tae ki roto i 
te mura o te ahi, ka kōmutu tangata ware i a ia ka mutua koe ki runga i te mura 
o te ahi, koi tū ki te kōrero, he tohungatanga ware, ka hapa nga kupu, ka tau te 
whakahāwea ki runga i te iwi, i te hapū rānei. Waiho tonu i nga uri tuku o te 
matapihi he tangata kawe i te iwi ki te marae tangata, kia whai manawa ai te 
kupu Mana Whakaora.



Moihi Te Matorohanga



He whakamārama tuatahi: Moihi Te Matorohanga. No 
Ngāti-Kahungunu ki Wairarapa. Ko tētahi o nga tohunga, o nga pūkōrero, rongonui 
o te iwi Maori. Na Te Matorohanga i kōrero ki a Te Whatahoro, ā, na Te Whatahoro 
i tuhituhi nga kōrero o nehera, i huaina nei ko te Kauwae-runga, ko te 
Kauwae-raro, ā kua tāia ki te pukapuka. Na Nepia Pohuhu, he pūkōrero anō no 
Wairarapa, nana te kōrero ko rāua ko Te Matorohanga ētahi o te ope o 
Ngāti-Kahungunu i haere ki Toka-a-Kuku ki te ngaki i te mate o Pakura -hoia, i 
runga i te kupu a Te Kani a Takirau i te tau 1836. Ko Pakura te pāpā o Kakatarau 
rāua ko Mokena Kohere. Na Whatahoro anō te kōrero i tae a Te Matorohanga ki Te 

Rawheoro, Uawa, te Whare wānanga a te Rangiuia. Rewiti T Kohere

He whakamārama tuarua: Ko te ingoa ake o ēnei kōrero i 
Te Toa Takitini nama 29, Hanuere 1924. Whārangi 15, ko 'Hei Tū i te Marae 
kōrero.' —Nga Etita

He Mate, He Māuiui, He Pitopito kōrero

He tohu nui mo te mātau o te iwi, mo te hihiko o te hinengaro, 
te whakapuaki kupu whakatauki, he tohu anō no te iwi mātau te whakapuaki kupu 
ngahau, he tohu no te toa te whakapuaki kupu pepeha i te wā o te mate, te taka 
ki te mate. Koia nei to tāua tū āhua.

1. Te Whangowhango

Ko Whangowhango he kopa, engari ko tōna ngākau he toa. I totohe 
rāua ko tētahi tangata, ā, te mutunga hoki ka nonoke rāua. He aha hoki he wāhi 
mo te kopa? Ka rua nga taunga o Whangowhango ki raro, ka kii ia, na tana matekai 
ia i kore kaha. Ka tono ia kia mutu ta rāua kai ka nonoke ai anō rāua. Ka mutu 
ta rāua kai ka tono te hoa kia riri anō rāua. Ka kii na a Whangowhango, 'A, tēnā 
rā ka ora hoki au. Akuanei ko koe ki te whenua okioki ai.' Ka nonoke anō rāua, 
kihai i roa ko Whangowhango anō tēnā kei raro. Kei raro e tīraua anō, ka titiro 
ake ki tōna hoa tauwhainga, ka kii,

Kāti patua te tangata ina hoki kei raro ka waiho tonu hei 
kainga.'

He tino pepeha tēnei na Ngāti Porou.

2. Ta Tamakitekapua

Ka mau herehere rā a Tuhorouta, tama a Tuwhakairiora, i te puta 
ki te Maniaroa. Kaore i patua e Apanui-mutu, engari na Tamakitekapua i hau te 
aroaro, ka tukuna kia haere. Ka noho rā a Tuhorouta me te 

taunu rā ki roto o tōna ngākau ngau ai. Ka huri te wā ka 
whakatakaina e ia he ope māna hei haere ki te Upoko-o-te-ika, he pā kaha kei 
Uawa. Ko tōna haerenga tēnei i kārangaranga ai ia ki nga hapū kia aru i a ia. 
'Koura, e, hei au koe. Tāne, e, hei au koe.' Ka tae ki Uawa, ka kōkiritia te pā, 
te Upoko-o-te-ika. He roa e riri ana, ka horo i a Tuhorouta te pā. Ka mate rā te 
hoa riri, ka karanga ia i tāna ki a Tamakitekapua.

3. Ta Pera Te Kuri

He Hauhau a Pera Te Kuri, i mauria hereheretia rātou ko ētahi 
atu o Ngāti Porou, ki Nepia. Hei reira ka whakamahia rātou hei nehunga i ta te 
hoia tikanga kia ngaro rawa. Ka nuku atu ki te whenua titiro mai ai, ka kii, 'Ka 
pai Pera.'

Ko Pera; 'Ka pai pea ki a koe ki te tangata nāna te ahi.'

4. Ta Te Herehere Hauhau

Kua tū mai te tima hei tari i nga herehere Hauhau ki 
Wharekauri. Ko nga herehere kei te huihuitia mo te eke ki te kaipuke. Kotahi te 
kaumātua mate atu i te mea ka mahue i a ia tōna kāinga, tana wāhine me āna 
tamariki. Ko tōna haere i te pai no ōna waewae. Ka tukia atu tōna tuarā ki te 
rapara o te pū a te hoia me te kii atu anō te Pākehā rā, 'Napinapi Maori.' Ko te 
huritanga mai o te Maori rā, ko tāna kupu tēnei,

'A, nāku taua haere?'

5. Ta Māramaramaiterangi

Kei te papatu, ka tūtaki a Māramaramaiterangi ki tētahi toa o 
te hoa-riri. Wero atu ana, wero ana mai. Kātahi ka uakina mai te tao, puta rawa 
i te tuarā o Māramaramaiterangi. Ko Māramaramaiterangi tēnā ka titiro whakamuri 
ki te tao e puta ana i tōna tuarā ka kii na,

'Ha, ha! Pakapaka ana Māramaramaiterangi!'

Mutu rānō tana kii, ka hinga, mate rawa me te tao anō e titi 
ana i tōna tinana.

6. Ta te Maori i Ohaewai



I nga kōrero a Lindsay Buick i te puhanga a te taha Kāwanatanga 
i Ohaeawai[311] ki nga pū-repo, i te whawhai a Hone Heke rāua ko Kawiti, 
ka poroa te waewae o tētahi tangata o Ngāti-Kahungunu e te matā. Ka riro rā te 
waewae o te tangata nei i te pū-repo ka karanga ia;

'Auē, kua riro taku waewae i te pū repo'

Puta rawa tana kupu ka hinga, mate rawa ana.



7. Ta Kōkere



Ka rangona atu kei te haere mai he ope taua ka kii atu a 
Tomokai ki tētahi o rāua ki a Kōkere,

'Ka tata te hoa-riri, ko tāua ki Waiapu ki tatara e maru ana.'



Ka whakahokia e Kōkere; 'Haere koe, e noho ana au kia mate 
au, mate ki te kāinga, kia horoia aku toto ki nga wairatarata o Makarika.'



8. Ta Tamakoro



Kua koroheke rawa a Tamakoro, arā e kii ana ko Ngāti Porou, kua 
tau nga hēnga[312] ki raro. He toa ia e matomato ana, ināianei ia kua 
kore kata, heoi anō he tatari ki te rā e mate ai. Otirā kāhore ia i pai kia mate 
tūroro ia. He toa, ma te patu e tuku ki raro. Kua tae mai te rongo he ope taua 
kei te haere mai kātahi ia ka tono ki āna tamariki kia mauria ia ki te pakanga, 
ā, kia whitia ia ki mua tonu o te riri. Ka papatu, ka rere a Tamakoro ki mua 
tonu o te riri. I kitea tōna tinana i roto o nga tinana o nga toa taitama.





9. Ta Kauhu



I te mea e whakapara ana e Ngāti-Maru o Hauraki tētahi pā i 
Nukutaurua[313], i te wehi o Te Kani-a-Takirau kei mate ta rātou 
mokopuna ka whakawahaina e Kauhu, ka puta rātou ko tōna iwi ki waho o te pā me 
te hohoro o te haere. I te kitenga atu o Potiki i te pipiri 




o te haere a te tangata ka mōhio ia he rangatira, kātahi ka 
arumia e ia, ka mau. E hiki ana ia i tana pātītī hei patu i a Kauhu rāua ko tana 
mokopuna, ka tū tērā, ka kii, 'Kaua au e patua ki te pātītī takoto noa, engari 
inā te patu hei patu i a au kia whakarongo maenene ai taku kiri i te hahae 
kino.'

Ka mau ia ki tana patu, ka homai ki a Potiki. Ko 'Te Heketua' 
tana patu, hei patu, mate rawa ana mai.



10. Ta Māka Te Uhutu



Ko Māka Te Uhutu te tuatahi o nga rangatira nunui o te 
Whānau-a-Apanui, he naho, arā, he tangata ngahau ana kupu. I haere te 
Whānau-a-Maru me te Whānau-a-Paraki ki te kawe i te mate o Kata Te Kani ki roto 
o Waiapu, ka pāngia a Māka e te mate. I tōna taina i a Turehu e tomo ana mai i 
te whatitoka, he haere mai ki te tiaki i a ia, ka kii na,

'Ma te tangata au e tiaki'

Ka taumaha tōna mate ka rere atu anō te taina ki te pupuri i a 
ia, ka kii anō ia,

'E, ta ware tāua pupuri i tangata.'

I tataki tonu ka mate. I te haerenga mai o te Whānau-a-Apanui, 
ki te patu i a Ngāti Porou e noho ana i roto o te pā o Rangitukia i te tau 1834, 
e tamariki tonu ana a Māka, i mauria mai hei kai i nga manawa o nga rangatira o 
Ngāti Porou. Ko te Whānau-a-Apanui i mate, ko Kakatarau te mana nui i 
Rangitukia.



11. Ta Te Kooti Tipoki



Ko te Kooti Tipoki te kaiwhakawhitiwhiti tangata i rāwāhi o te 
awa o Waiapu, he wai tino kino, he urupā tonu no Ngāti Porou. I tētahi rā i a Te 
Kooti e whakawhiti ana i Waiapu, ka whati tana hoe, e puau ana te wai, e tū ana 
te ngaru o te pūwaha. Ka mauria e te waipuke te waka o Te Kooti ki te moana, kua 
tata ki te ngaru e whawhare ana mai, ā, kua mōhio a Te Kooti ko te mate pū ia. 
Na te kawenga a te mate ka hāmama tōna waha, ka karanga:

Hooo- -e! E Io, tēnā rā!

E kii ana a Te Kooti mutu ana tēnā inoi, pōrangi ana ki te 
ngaru, ka

hikitia tana waka, takoto atu ana i tahaki.



12. Ta Hikatoa



I a Hikatoa i Tūranga, he tipuna rongonui no Ngāti Porou, ka 
uru ia ki roto o te riri mo te kuri a Tūtekohi. I a ia e patua ana, ka puta tana 
poroaki:-E mate ana i a au, e ora ana i a Te Waranga.

Ko Te Waranga he whanaunga ki a Hikatoa engari i noho kē ki te 
Whānau-a-Apanui. Na Hunaara koa i ngaki te mate o Hikatoa.



13. Ta Nga Rangatira



He tino tikanga na nga rangatira Maori te rere ki roto o te 
kaha, o te riri, me te karanga anō,

Kia mate au, mate ki runga o taku whenua.' 


Na Reweti T Kohere





He whakamārama:

1 Okarae, he kāinga e tata ana ki Lottin Point. Kei reira tonu 
nga uri a Kino.(reference not noted in text)

2 Pouretua, e tata ana ki East Cape.(reference not noted in text)

3 Ruahuia, ko te tamāhine a Tuhorouta, ka mokopuna ki a 
Tuwhakairiora.(reference not noted in text)

4 Te Kaapa, he tangata tino toa. I tae ia ki roto o Wairarapa i 
te tono mai a nga rangatira o reira hei ngaki i o rātou mate. I tae ia ki roto o 
Hauraki.(reference not noted in text)

5 Tamataurei (Te Matau Rei), i paraparatia atu e Te Aokairau. I 
konei ōna whenua i roto o Waiapu.(reference not noted in text)

6 He raruraru no tētahi māra i Te Kaha ka heke mai a te 
Hikapooho rāua ko Te Ruahuia. I waho o Pouretua, ka pōwhiritia ki te kope rimu. 
I peka te waka ki uta, ka tukuna a Pouretua ki te manuhiri.(reference not noted in text)

7 Mataika, te tangata tuatahi ki te hinga.(reference not noted in text) 


 


 


 


Reweti T Kohere



14. Te Mate Kohi



Na Takuta Te Rangihiroa, M.B., M.Ch., M.Sc., D.S.O.



Te Pūtake o te Mate Kohi



Tuatahi, he ngārara; tuarua, ma te tinana ngoikore, kātahi ka 
tipu te ngārara. Ko te ngārara anake te tino take o te mate kohi. Ehara te mate 
kohi i te mate momo heke iho i nga mātua, engari kia uru rawa te ngārara ki roto 
i te tinana o te tangata, kātahi ka pāngia. Tērā te ngārara e tipu ki nga wāhi 
katoa o te tinana, engari ko te pukapuka te wāhi e tino nohoia ana.



Nga Wāhi i haere mai ai te Ngārara:­

1. Ko te mare o nga tāngata e pāngia ana e te mate kohi.

2. Ko te wai e rere mai ana i te waha, i te ihu rānei o te 
tūroro kohi i te wā e mate ana, e tihe ana rānei.

3. Ko te miraka o nga kau e pāngia ana e te mate kohi.



Nga Huarahi e uru ai te Ngārara ki roto i te 
Tinana:­

1. Ma te whakaea i te mate kua maroke, kua puehutia.

2. Ma te kea i te wā e rere mai ana i te waha, i te ihu rānei 
te tūroro kohi i a ia e mare ana, e tihe ana.

3. Ma te kai i te miraka o te kau kohi.

4. Ma te waha, mehemea ka hoatu he mea kua piringia e te 
ngārara i roto, ma nga ringaringa rānei mehemea i te raweke i te tūroro, i ōna 
taputapu rānei.

5. Ma te hongi me te kihi rānei i te waha o te tūroro.



Ko te tino take o te mate kohi ko te mare o te tangata e pāngia 
ana e taua mate. Ka maroke te mare ka puehutia, ka rere i roto o te hau, a, ka 
whakaeatia, ka uru ki roto o te pukapuka o te tangata mate kohi. Ko te mare hoki 
te mea hei tītaritari.



Nga Whakatūpato kia kauā ai te Tangata Ora e Pāngia e te Mate Kohi

1. Me noho, me mahi, me moe, i roto i te hau pai, i te hau ora.

2. Me whakatuwhera nga matapihi i te ao i te pō.

3. Me kai i nga kai pai.

4. Me whakamahi te tinana.

5. Ko nga niho tunga me kawe kia mahia e te takuta niho.

6. Kia āta inuinu waipiro.

7. Me horoi nga ringa i mua o te kai.

8. Me whakaea ma te ihu. E taea ana e te ihu te patu nga āhua 
momo ngārara katoa.

9. Me ārai nga rango kei eke ki runga i nga kai me nga waikai.

10. Kaua e moe i roto o te rūma o te tūroro kohi.

11. Kaua e moe i roto i te whare i nohoia e te tūroro hoki, 
engari me matua mahi taua whare ki te rongoā a te kaitirotiro o te Tari o te 
Ora.



Nga whakatūpato mo nga tāngata kua pāngia e te Mate Kohi



E kore te mate kohi e rere atu ki ētahi mehemea ka tūpato te 
tūroro ki ēnei whakahaere:­

1. Kaua e tuhatuha haere engari me tuha ki roto i tētahi ipu, 
pounamu rānei.

2. Kaua e mare noa i mua o te aroaro o te tangata kei rere atu 
te wai o te waha. Kaua hoki e mare i runga o nga kai.

3. Kaua e hongi, kaua e kihi i nga ngutu o te tangata ahakoa 
whanaunga tata, a, kaua rawa i nga tamariki.

4. Me wehe motuhake te moenga me te rūma o te tangata kohi, a, 
mehemea ki te taea ko waho o te whare te wāhi pai.

5. Kaua nga tamariki e tukuna kia moe i roto o te rūma o te 
tūroro.

6. Me wehe nga pereti, kapu, naihi, paoka, pune, arā nga mea 
kai a te tūroro. Kaua e horoia tahitia ki nga mea kai a te hunga ora.

7. Me wehe te tauera whakamaroke kanohi o te tūroro.

8. Kaua e tahitahia maroketia te rūma o te tūroro kei rere te 
puehu.

9. Ko te moenga me nga paraikete o te tūroro me kawe ki waho 
kia whitikia e te rā.

10. Me puare tonu nga matapihi o te rūma o te tūroro i te ao i 
te pō, kia kore ai te ngārara e noho i roto hei take mate mo te hunga ora.

11. Kaua e haere ki nga hui me nga tangihanga, a, ka moe i roto 
i nga whare hui. Ma te whai tēneti, rūma motuhake rānei kātahi ka tika.

Ko nga ipu, ā, me nga pounamu mare kei nga kēmihi, ma nga nēhi 


Maori rānei e whakamārama me pēwhea ka whiwhi ai. Ko te mare o 
roto o nga ipu me tahu ki te ahi me tohu rānei ia rā ia rā. Mehemea he whare 
paku e tahia atu ana nga kino e te wai me tuku ki reira. Ka mutu tērā me tuku te 
ipu, pounamu rānei ki roto o te wai koropupū mo te tekau meneti. Me wehe 
motuhake tētahi tīni, kōhua rānei mo taua mahi. Kia tūpato ki nga ringa kei 
piringia e te mare. I te wā e mare ana te tūroro me pupuri e ia tana heikiha ki 
mua o tana waha. Ko tana heikiha me mau haere e ia i roto i ētahi pēke kareko. 
Me horoi e ia te heikiha ia rā ia rā, engari i mua o te horoinga me tuku ki roto 
i te wai rongoā, arā Jeyes Fuid, kaporiki me ērā atu tū rongoā. Ko te pēke 
kareko me kōhua ia rā ia rā. Kaua te heikiha e purua noatia ki roto o te pēke o 
nga kākahu ki rāro rānei o te urunga, kei pē te ngārara ki nga kākahu, ki nga 
paraikete rānei. Ka tahitahi i te rūma o te tūroro me whakamau tētahi piihi 
kākahu ki te wai rongoā, arā ki te Jeyes Fluid, kaporiki me ērā atu tū rongoā, 
a, ka whakamau ki te puruma. Ka mutu te tahitahi me kōhua taua piihi kākahu.



Nga Tohu o te Mate Kohi



Ka ora te mate kohi mehemea ka whakaherea i te tīmatanga. 
Mehemea kua kaha te mate, tērā e ea te whakahere kia kauā e taimaha atu, engari 
mehemea ka waiho noa iho e kore e ora. I ētahi wā kaore e tino mārama ana nga 
tohu tuatahi o te mate kohi. Mehemea ka kitea nga tohu i raro nei, tērā pea kei 
te tīmata te mate kohi:­

Maremareahakoa iti, mehemea ka mau tonu e kaha ana i nga 
ata.

Toto i roto i te mare, ahakoa iti.

Tupuhi haere o te tinana

Poto o te hau, ahakoa iti noa iho te mahi.

Mamae o te uma, o nga kaokao rānei, mehemea ka mau tonu.

Ngoikore, kaore e roa ka ngenge, kaore e kaha ki te mahi.

Kore hiahia kai
kaore e pirangi ki te kai, ko te tino wāmahi.ko te ata.mahi.

Kōmā, ka kōmā te kanohi i te kino o nga toto.mahi.

Whango o te korokoro, ka whango te reo ina mau tonu.mahi.

Mehemea ka mau ētahi o ēnei tohu ki tētahi tangata me haere ki 
te tākuta kia tirohia tōna uma mehemea kaore ia i te pāngia e te mate kohi. 
Mehemea tērā tētahi tūroro e pāngia ana e te mate kohi e noho tahi ana i tana 
kāinga me haere rawa. Mehemea kua pāngia koe e te mate kohi, pai atu kia tere tō 
mōhio. Mehemea e mamao ana te tākuta, 

a, he neehi kei to takiwā, whakaaturia ki a ia.



He Mate kei te Noho Noa Iho



Kia kaha ki te whakarite i nga tohutohu o tēnei pukapuka, kei 
pāngia te tangata e te mate kohi i runga i te kūare a, ka moumou noa iho te iwi 
Maori ki te pō. Ma nga neehi me nga kaitirotiro o te Tari o te Ora e 
whakamārama. Mehemea tērā tētahi rūma, whare rānei i nohoia e te tūroro kohi, 
whakaaturia ki te kaitirotiro o te takiwā, ki tētahi mema rānei o te Poari 
Hōhipera, kia rongoātia ai tana whare.



Nga Whakamārama



No te tau 1881 ka whānau a Te Rangihiroa arā a Dr H. P. Buck ki 
Taranaki. Ko W. H. Buck tōna pāpā. Ko Ngarokirua tōna whaea. No te tau 1905 ka 
mārena ia ki a Margaret Wilson. I kurangia ia ki Taranaki, ki Te Aute, ki te 
Kura Takuta i Dunedin. No te tau 1904 ka whiwhi ia ki te tohu M.B., ā, no te tau 
1910 ka whiwhi ia ki te tohu M.D., i te tau 1937 ki te tohu D.Sc. I tū tākuta ia 
mo te Hōhipera o Dunedin te tau 1905 ki 1908. Ko ia te tākuta o te Ora mo te Iwi 
Maori i te tau 1908 ki 1910. Ko ia te Mema mo te Taitokerau i te tau 1912, i tū 
Minita hoki ia mo te Kāwanatanga o Makenehi. Ko ia te tākuta o te ope Maori i te 
tau 1914. I tū ia hei meiha, i whiwhi hoki ki te tohu D. S. O. I tū ia hei 
tumuaki mo te Bishop Museum i Honoruru. He tino tohunga ia mo nga kōrero o nga 
iwi huhua o te Moana-nui-a-Kiwa, ā, kua tuhituhia e ia he pukapuka mo nga mahi a 
nga iwi Maori o nga moutere me te iwi Maori hoki. Ko ia te tiamupiana (Amateur) 
o Niu Tireni mo te tupeke roa i nga tau 1900 ki 1904. No te tau 1946 ka 
whakawhiwhia ia ki te ingoa Tā.



Reweti T Kohere

Rangiata

East Cape



He whakamārama: Na Reweti Kohere i whakarāpopoto nga 
kōrero i Te Toa Takitini nama 12, Hurae 1922. Whārangi 10, mo te Mate Kohi. Nga 
Etita



15. Nga Kupu a Hori Mahue



Ko Hori Mahue tētahi o nga tangata nunui o Ngāti Porou, ahakoa 
kāhore ia i mōhiotia e te nuinga o nga iwi. He tangata tau, he ngahau he reka ki 
te kōrero, he mātau, ā, i ōna tau whakamutunga i anga nui tōna ngākau ki te 
whakapono. I pāngia ia e tētahi mate taumaha engari na te kaha o te tākuta, ka 
hoki mai ia otirā na taua mate anō ia i tuku ki te whenua. Ko ana kupu e whai 
ake nei tika noa atu kia kiia no te wā o te mate.

Nāna te kupu ki tana hoa ki a Pira Hauiti, ko rāua hoki nga 
kaumātua manaaki i aku karakia i aku Rātapu ki Te Araroa. 'E Pira, i te 
tamarikitanga o te tangata he huhua nga whakaaro, kāhore he aronga ake ki te 
whakapono, tēnā ināianei ka pēhi nei te kaumātuatanga ka reka ki a ia te 
karakia, ka mutu te tatari ki te minita e matua tae ki te whare-karakia, kia 
mutu rānō te tangi a te pere ka haere ai, kore noa rānei. Tēnā koe. Ināianei 

kāhore noa te pere kia tangi kua tae ki te whare-karakia noho ia, tatari ai.'

I te whakahoutanga o Tipene whare-karakia i Te Araroa puta ake 
te utu tekau mā ono rau pauna. Ko te tino tikanga hoki a te Maori me whakatū he 
hui hei kohi moni, hei whakaea i nga raruraru. Otirā i runga i te kupu a Hori 
Mahue kāhore i karangatia he hui heoi anō i nanao te iwi nui ki o rātou pūkoro, 
ā, ea tonu atu nga taumahatanga o te whare. He tikanga hou tēnei ki te iwi Maori 
na Hori Mahue i tīmata, a, me te mea nei nāna anō hoki i whakamutu, kāhore hoki 
a Ngāti Porou i aru i tēnei tikanga pai.

Na Hori Mahue anō te kupu, 'Ki te whakahoa te tangata ki a au 
kia rite tonu māua, kia rite te hīkoi a o māua waewae, kaua te tangata e whaia 
ko ia ki mua a ko au ki muri aru atu ai. Ehara tēnei i te ture o te hoa. Kāhore 
au e pai ki tēnei tū tangata.'

I te tangata e amuamu ana mo te nui te utu o te miiti i Te 
Araroa, ka kii a Hori Mahue, 'Kaua e amuamu, kei te mōhio koutou koinā nga miiti 
reka ko nga miiti nui te utu. Ka nui atu te utu o te miiti ka nui atu hoki te 
reka. Ko te miiti ngāwari te utu kāhore he rekanga.'

Ko te kupu nui a Hori Mahue e tino mōhiotia ana e tōna iwi ko 
tana kupu mo te tūranga teitei mo te tūranga hakahaka. E kii ana ko Hori, 
'Araina, whakarongo mai. Kaua e whāia nga tūranga teitei. He tūranga whakaanini 
māhunga, he tūranga hirawerawe. Ka taka iho ana koe i te tūranga teitei haruru 
ana to taunga ki raro, ka rongo te tini

te mano, ka tau mai hoki te whakamā ki a koe ki ou hoa aroha. 
Kia hakahaka noa te tūranga, kia ngāwari ai mo te taka rawa ake ngāwari noa iho 
te taunga ki raro, kaore e rangona e te ao, heoi anō ma ou anake.'



Reweti Kohere

Rangiata

East Cape



I tuhia ēnei kōrero i te wā tonu e ora ana Te Toa Takitini; i 
kitea e au i roto o taku tepara tuhituhi. Inā ka tāia ki roto o Matariki hei 
kōrero ma nga uri, hei whakamaharatanga hoki ki te tangata nāna nga kōrero 
ahakoa he kōhatu tōna kei Orangai[314]. Reweti T Kohere.

[314]Orangai: Ko te urupā i Te Araroa



16. Hine Kōrako



He Taniwha no te Reinga



E hia nga rau o ēnei tū mea, a, kei nga wāhi katoa o tēnei motu 
e taki noho ana. ētahi he ngārara, ētahi he toka, ētahi he rākau me ērā atu mea, 
ā, ētahi hoki ko ētahi o nga rangatira e maharatia nei o rātou ingoa i to rātou 
taniwhatanga.

Nga whakatupuranga e ono mai i a Iwhara ki a Hine Kōrako kāhore 
i te tāne i te wāhine tūturu, ēngari kotahi taha he atua, tētahi he tangata, ā, 
ko o rātou kāinga noho kei Whakapunaki ko te Te Reinga. He wāhine pēnei hoki a 
Hine Kōrako o Ngāti Hinehika o Te Reinga, ēngari na te kaha o te taha tangata 
ōna, kātahi a ia ka moe i a Tāne Kino tētahi o nga tūpuna o Ngāti Hinehika. I te 
whānautanga o ta rāua tama ka tapahia te ingoa ko Taurenga. I mua o te 
whānautanga o ta rāua tamaiti, ka mea atu a Hine Kōrako ki a Tāne Kino e pakaru 
ai te mākutu heke iho i ōna tīpuna i runga i a ia, me matua tiaki a whāngai e 
Tāne Kino ta rāua tamaiti. Ka whakaae hoki a Tāne Kino kia pakaru ai te mākutu i 
runga i a Hine Kōrako.

I tētahi rangi kātahi a Tāne Kino rāua ko Hine Kōrako ka haere 
ki tētahi hui i runga i te marae. Na rāua hoki i hari a Taurenga, ā, e ngoi ana 
i tēnei wā. I a rātou e hui ana, kātahi a Taurenga ka paru, whakamā 

tonu atu a Tāne Kino karanga ana i a Hine Kōrako ki te horoi i 
te tamaiti nei. Ka maranga a Hine Kōrako kātahi ka hari i a Taurenga ki te awa 
kātahi ka horoia ka whāngaia hoki.

Mōhio tonu atu a Tāne Kino kua hē a ia haere ana ki te rapu i a 
Hine Kōrako me ta rāua tamaiti. Ahakoa pēhea tana īnoi kia murua taua hē, kāhore 
i taea te pēhea.

Ka tangi a Hine Kōrako ki ta rāua tamaiti kātahi ka hoatu i te 
tamaiti ki a Tāne Kino ka mea, arā, i te mea kāhore i rite tāna i mea ai, ka 
hoki anō ia ki tōna kāinga i roto i te wai i Te Reinga. Kei reira tonu ināianei 
hei āwhina i āna uri kei te karanga ki a ia.

I tētahi wā, kātahi ka waipuke te Hangaroa (tutaki ai i 
Ruakituri i te Reinga) ā, mau ana a Ngāti Hinehika i roto i te waipuke i te 
waenganui pō. I runga rātou i o rātou waka, ā, haria ana rātou ki te kaha o te 
rere me te kino o te wai. Mahara tonu atu tētahi tohunga ki a Hine Kōrako. 
Karanga ana i a Hine Kōrako hei āwhina i a rātou. Mutu tonu te haere a nga waka 
ki nga rere nei ora ana nga tāngata o runga.



17. Roku



Ko Waiomio te kāinga o Ngātihine, ēngari ko te mea nui o tēnei 
wāhi o Waiomio ko nga pari raima. E mōhiotia ana hoki, ka nui nga ana i nga wāhi 
pari raima, ā, he pērā hoki a Waiomio. Te nuinga o ēnei ana he tapu ina hoki he 
urupā katoa, ēngari kotahi anō tētahi e taea te mātakitaki e te tangata ko te 
Ana-a-Roku. Ma te paki waitara e whai ake nei hei whakaatu i pēhea i tae ai a 
Ngātihine ki Waiomio me to rātou aroha ki te tangata kē.

I whakahuihui a Torongare rāua ko Hauhaua i a rāua tamariki, 
whakarere ana rātou i Waimamaku ki te rapu kāinga hou mo rātou. I to rātou 
haeretanga i haere rātou ma te taha rāwhiti. Ka haere mo tētahi wā poto, ka 
noho, ka titiro i te whenua mehemea e mōmona ana, ā, mehemea kaore e mōmona ana, 
ka haere anō. E maha nga tau e pēnei ana ka tae rātou ki Waiomio. Tēnei kāinga i 
nohoa e Ngātiawa ēngari i te taenga ki reira kaore kau he tangata i reira. I a 
rātou e haere mai ana ka mate a Hauhaua, ā, i te taenga ki Waiomio kua tino 
koroheke a Torongare. Tokowaru a rāua tamariki, ā, ko te mātāmua ko Hineamaru, 
to rātou rangatira. Tīmata tonu atu rātou ki te parau 

i te whenua hei mahinga kai ma rātou. E toru a rātou āhua 
whakatō kūmara ko te Rapiki, arā ko te kakau e huri ana ki te rāwhiti, ko te 
Retu e huri ana ki te raki, ko te rātou e huri ana ki te uru. I te pai o nga hua 
noho ana rātou i Waiomio hei kāinga tūturu mo rātou.

I tētahi ata, i ētahi o nga toa e whaiwhai kai ana e whakahaere 
ana i te ngahere, ka kite tētahi o nga toa nei i tētahi takahanga waewae tangata 
i roto i nga kākano tawa. Kātahi rātou ka whai haere i nga takahi nei tae atu 
ana rātou ki tētahi o nga ana e puta mai ana he auahi me te kakara kai. I te 
taenga atu ki te wāhi i mutu ai te awatea i tīmata ai te pouri, ka mau i a rātou 
tētahi wāhine, ko Roku. I taua wā patua ai nga tāngata kē, ēngari i aroha rātou 
ki a Roku, ā, whakahokia ana ki tana whānau.

I noho tonu a Ngātihine i reira a kapi katoa i a rātou ērā rohe 
katoa. A rātou mahi i rongonuihia, a rātou pakiwaitara he maha.

Mehemea ka tae koe ki Waiomio, a, ka haere koe i roto i te 
Ana-a-Roku, ka kite koe i te hāngi me nga rīwai i whakakōhatuhia nei e te raima 
i nga rau tau kua mahue nei, i te wāhi i mutu ai te awatea, i tīmata ai te 
pouri.



18. Pātangata



I nga wā o mua, a Pātangata, ko te kāinga o tētahi taniwha ko 
Karitake te ingoa. Tēnei taniwha he wāhine, a, i roto i tētahi puna i te taha o 
te moana e noho ana. Ko tana mahi he kaitiaki mo nga pā tuna a ōna uri. Te 
wāhine nei he urukehu, a, kua roa e noho ana i reira.

No tētahi rangi ka mea a ia ki te haere ki Waikarepu, he awa i 
muri o Opoho, ā, ko tēnei tana kāinga tuarua mo nga wā hōhā ai a ia ki 
Pātangata.

I ōna haerenga, whakarire ai a ia i tētahi ara anō he awakeri, 
ā, nga hokinga mai ka pērā anō hei whakanui i nga awakeri nei. E kitea ana ēnei 
mea i ēnei rā.

I tana haerenga tuatahi, i whakatuwheratia te tāhuna i 
Pātangata kia puta ai te wai o te roto ki te moana. I te paunga o te wai kātahi 
ka tīmata mai tētahi haruru, a, maringi mai ana te ua. Ko te kōrero a nga 
koroheke, ko te roto tēnei e tangi ana mo te wai me nga kai i pau atu nei ki te 
moana.

Ko tētahi anō o āna mahi he puta mai ki ana whanaunga a nga wā 

kakari ai rātou mo a rātou pā tuna. Tēnei putanga mai he 
whakaatia i na kanohi whero i roto i te wai, ā, i nga wā pēnei ārahi ai a ia i 
nga tuna, kāhore ki nga hīnaki a ōna whanaunga, ēngari ki nga hīnaki a ētahi kē.

A nga wā e tata ana tētahi o ana uri ki te mate, ka kitea ōna 
makawe i roto i te wai. Ināianei kaore he makawe ēngari he huruhuru manu kē.

E whakapono ana nga koroheke kei roto tonu te taniwha nei i te 
puna, no te mea kei te riri tonu te wai a i ētahi wā he waikura tonu te āhua o 
te wai. A nga wā e maroke ai tēnei puna kua haere a Karitake ki tērā o ana 
kāinga ki Opoho.

Ahakoa kino katoa nga whenua i a Karitake i aua wā, no ēnei wā 
kāhore a ia i pērā, engari e tumanako ana kia kauā e pērā āna uri. Arā kia kauā 
e whakakino i nga whenua.

Kāhore nga uri i āro ki tēnei āhua otirā tokorima nga tamariki 
e kori ana i runga i nga paritai o nga awakeri i Opoho. Ta rātou mahi he kari 
haere i te oneone i nga wāhi i whakatapua nei e Karitake. Nga tāne ko Chum 
Munro, ko Darky Nohinohi, ko Wiremu Raureti, ko nga wāhine ko Molly me tāna 
whaea ko Hārata. I a rātou e keri haere ana ka mahi rātou i tētahi ana hei toa 
hoko mea ma rātou. He mahi tākaro noa iho rā, ā, ka īnoi atu nga tāhae nei ki 
nga wāhine kia kuhu ki roto ki te ana ki te hoko mea ma rāua. I mua i tēnei 
kātahi ka haere a Darky ki runga ki te ana, takatakahi ai, waiata ai, kanikani 
ai. No te mutunga ka hoki a ia ki te ana, ā, no te nohoanga, ka moe a Hārata, 
kātahi ka haruru te whenua ka horo te ana, ngaro atu ana nga tamatāne nei i a 
Molly mā.

Kātahi rātou ka huri ki te whakaoho i a Hārata, ā, no te ohonga 
ka tīmata tāna keri kia puta mai ai nga tama tāne nei.

Ko te mea tuatahi ko Chum, no muri mai ko Darky, ā, i haria ki 
te wai kia horōia.





19. He kōrero no Nāmata



Ko Hokianga te Wahapū mutunga i hoki atu ai a Kupe ki Hawaiki, 
na reira i kiia ai te ingoa o tēnā wahapū ko Hokianga, arā ko te Hokianga o 
Kupe. Ko nga taonga i mahue iho i a Kupe ki tēnei motu, tahi ko tāna kuri, ā, i 
te roa o te kuri nei e tatari ana ki tana ariki, ka 

whakakōhatutia. E tū mai na anō he kōhatu ko te kuri a Kupe. Te 
rua, ko ana kiore i āta waiho anō e ia ki tēnei motu whakatuputupu ai, to te 
maunga i mahue iho ai i a ia ko Tutamai, taihoa ake nga karakia mo nga kiore 
nei. Te toru o nga mea, he puna wai i huaina e ia te ingoa ko Whakaruapuna, ā, 
no te puna nei te wai o tāna waka i hoki ai ki Hawaiki, ā, waiho tonu iho taua 
puna hei whakatauki tae noa mai ki tēnei rā, 'A totō te puna i Hokianga ka 
mimiti te puna i Taumarere, ka totō nga,' arā kotahi anō te wai e rua nga puna, 
ki te wai tētahi, kua kore mo tētahi, koia te ingoa nei Whakaruapuna.

He maha nga tau i muri mai o te matenga o Kupe ka whakaaro te 
mokopuna a Nukutawhiti kia haere mai ia ki te whakatau mai i te whenua pai i 
kōrero nei tana tupuna ki a ia. Kātahi ia ka tahuri anō ki te rauawa anō i a 
Ngatokimatawhaorua, ka oti nga pari nga kaiwae nga taumanu ka haere mai ko ana 
tamariki ko Ngarunui, ko Ngaruroa, ko Ngarupaewhenua, nga tamariki nei he Atua 
tonu he taniwha arā he tapu.

Ko te waka nei hoki he waka tapu, ko nga taonga o runga ko nga 
taonga tapu katoa a te iwi, arā, ko te whakapapa ko te mākutu ko te tuakaha ko 
te tapuwae ko te atahu, arā, ko nga karakia tapu katoa a te iwi, na reira kaore 
he kai māoa o runga, heoi anō nga kai he kaimata anake ka hoe mai a Muawhiti ka 
aru mai i te iramutu i a Ruanui. Ko Ruanui na te tuahine o Nukutawhiti ēngari 
kaore a Nukutawhiti e tino mahara atu ana ki te tamaiti ko te take he tamaiti 
whakaheke tupu hoki. Hei aha ka haere mai a Ruanui i runga i tōna waka anō a 
Mamari ko nga utanga o runga ko nga kai katoa i haria mai e Ruanui. Ka ū mai nga 
waka nei ki Hokianga, ka ū a Mamari ki Whānui, ko Ngatokimata-whaorua ki 
Ngarongotea, ko te mea tuatahi i mahara a Nukutawhiti ko nga kiore a to rāua 
tupuna i kōrero ai ki a ia kātahi ka karakiatia e rāua. Ko te karakia tēnei.

Tēnā te roanga atu ka puta tēnā mea te kiore ki roto o 
Hokianga. Ka 

hanga te hunga nei i o rāua whare ka oti. Ka tukua atu te 
karere a Ruanui ki a Nukutawhiti. Taihoa, kaore anō i oti noa taku whare, kaore 
i roa kua oti te whare, ēngari ko te mate kaore he kai i te mea hoki he waka 
tapu kē tōna waka.

Engari ko te whakaaro o Nukutawhiti kia karakiatia e ia te 
moana kia mauria mai he tohora mo te taanga o te kawa o tana whare. Ka 
karakiatia, ka puta te tohora e tere mai ana ka kite a Ruanui. Mōhio tonu a 
Ruanui na Nukutawhiti tēnei ika e tere nei kātahi ka karakiatia e Ruanui kia 
hoki, ka huri te hau ka whakahokia anō te ika rā ki waho. Ka karakiatia anō e 
Nukutawhiti kia hoki mai kātahi rāua ka pakanga ki a rāua karakia ka pau nga 
karakia a Nukutawhiti ka mate.

Ka kiia te ingoa tuarua o Hokianga ko 'Hokianga Whakapau 
Karakia' tae noa mai ki tēnei rā.

Ka mate a Nukutawhiti ka tara te pihe,

Tēnā atu te rōanga, arā, he tangi tapu, tēnei mo Nukutawhiti. 
Ka riro te mana o Ruanui ka noho ki Maukoro mo nga whakatupuranga e waru.



20. Ka Haere a Tāwhaki ki te Kanikani



I tētahi pō ka tū he kanikani ki Parahaki. Ka whakaaro a 
Tāwhaki rāua ko Ngaheu me haere rāua ki te kanikani ki te whakangahau. No reira, 
i taua ahiahi tonu ka haere rāua ki tētahi anō o rāua hoa kia kutikutihia o rāua 
māhunga.

Kaore a Tāwhaki i pīrangi kia potopoto rawa ana makawe. Ka mea 
atu ia ki to rāua hoa. 'E hoa, me kutikuti ahau pērā i a 'Caesar Romero' rā. Te 
tau kē o tērā tāhae! E tama, ka reka kē!' Ka whakahoki to rāua hoa ka mea, 'E 
tama, kia āhua tōtika anō te kanohi, ka whakapiri atu ai a koe ki a 'Caesar 
Romero.' Engari ia, he tangata ātaahua. Ko koe! e tama.'

Ka ki atu anō a Tāwhaki, 'Hei aha hoki, ko te mea nui, kia pērā 
ōku makawe i ōna.'

Mutu ana te kutikuti kaore e mōhiotia atu i kutikutihia a 
Tāwhaki.

Heoi anō kua mārakerake ōna taringa!

Ka mea atu te hoa kutikuti ki a Ngaheu, 'A, me pēhea hoki te 
tapahi mōu?' ka whakahoki a Ngaheu, 'Kia pērā i to Hoani Wehimira rā. He tau ake 
tēnā tāhae i a Romero.'

Ka kutikutihia a Ngaheu. Kaore hoki i tino rerekē atu i to 
Tāwhaki. Ka mutu, ka hoki rāua ki o rāua kāinga ki te whakapaipai i o rāua 
kākahu.

Ko te hate, me te tarau o Tāwhaki kei runga i te taiapa e iri 
ana kia maroke. No taua ata tonu i horoia ai e tōna whaea. Tae ake ana a Tāwhaki 
ka tahuri ia ki te haena i ōna kākahu. No te mea mo te kanikani aua kākahu ka 
whakaaro a Tāwhaki māna tonu e mahi, kia tino pai ai. He roa tonu e perehi ana, 
ka oti.

Tau ake ana te pō, ka puta mai a Ngaheu, kua mau kē ia, i ōna 
kākahu kanikani. Ka mea atu ia ki a Tāwhaki. 'E hoa, kia teretere! He aha kē to 
mahi? Ana, kaore anō koe kia reri noa.'

Ka whakahoki a Tāwhaki, 'E tama, i te mātakitaki kōmeke kē 
ahau. Taihoa, kaore e roa, ka reri ahau.'

Ka haere ia, ki tōna takiwā o te whare ki te whakamau i ōna 
kākahu. Kaore tonu i tino roa e ngaro atu ana, ka puta mai, ka mea atu ki a 
Ngaheu, 'E hoa māu e whakamau taku neketai, kia torotika ai?'

Ka whakahoki a Ngaheu, ka mea, 'E hoa kia tika koia te kōrero. 
Kaore koe e mea mai, kaore kē koe kia mōhio noa ki te whakamau tai. Haere mai.' 
Ka kata a Tāwhaki, haere atu ana kia whakamaua te tai. Ka mutu tēnā mahi, ka 
tahuri ia ki te whakapiata i ōna hū, ki te hinu i ōna makawe, ki te pani hoki i 
a ia ki te wai kakara. Mutu ana te whakapaipai ka haere a Ngaheu rāua ko Tāwhaki 
ma runga i o rāua hoiho ki te whare kanikani.

Tae atu ana, ka herea o rāua hoiho ki te taiapa, ka hunaia nga 
tera ki waenga mānuka, he nui hoki nga mea whānako tera o Parahaki. He tera 
tētahi taonga i tino whāia e te whānako. Ko ētahi anō, he hoiho, he merengi, he 
kānga, he pēke kānga kōpiro, he tuna. Ka kōrerorero a Tāwhaki rāua ko Ngaheu ki 
ētahi.
